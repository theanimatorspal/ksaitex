प्रथम प्रदीप  
**अलङ्कार सिद्धान्त**  
	अलङ्कारको सामान्य अर्थ आभूषण हो । यसकै समानार्थक शब्दका रूपमा नेपाली लोकव्यवहारमा गहना शब्दको प्रयोग पाइन्छ । लोकव्यवहारमा कुनै वस्तुलाई राम्रो बनाउने प्रयोग गरिने वस्तुलाई आभूषण वा गहना भनेझैँ काव्यजगत्‌मा काव्यलाई सुन्दर वा आकर्षक बनाउन प्रयोग गरिने साधनलाई अलङ्कार भनिन्छ । यसको प्रारम्भिक बिन्दु खोज्दै जाँदा भाषाको विकासबिन्दुसम्म पुग्न सकिन्छ । मानिसको विकाससँगै व्यापारविनिमयका लागि कुनै सङ्केतको आवश्यकता पर्दा भाषाको उत्पत्ति भयो, सँगसँगै थोरैबाट धेरै बुझाउन वा बोलीमा मिठास भर्न मानिसहरूले कथ्य रूपमा आलङ्कारिक भाषाको प्रयोग गर्न थाले । यही सुमधुर भाषिक अभिव्यक्ति लोगगीत, उखान, टुक्का आदि मौखिक परम्परा हुँदै वैदिक पौराणिक जस्ता प्राचीन साहित्यमा प्रवेश गरेको अनुमान गर्न सकिन्छ ।  हजारौं वर्ष पहिलेका वेद र पुराण ग्रन्थहरूमा नै अलङ्कारका प्रशस्त उदाहरणहरू पाइन्छन् । तसर्थ अलङ्कार-परिकल्पनाको प्रारम्भ पौरस्त्यसाहित्यबाट नै भएको स्पष्ट हुन्छ । यसको सैद्धान्तिक विकास चाहिँ भरतमुनिको नाट्यशास्त्र हुँदै भामहको काव्यालङ्कारबाट भएको पाइन्छ ।   
   
**प्राचीनता**   
	पौरस्त्यकाव्यशास्त्रीयपरम्परामा प्रायशः सबै काव्यशास्त्रीले स्वीकार गरी विवेचना गरिएको र काव्यको गहनाका रूपमा स्थापित भएको अलङ्कारको प्राचीनता खोज्दै जाँदा सर्वप्राचीन ग्रन्थ वेदसम्मै पुग्न सकिन्छ । त्यहाँ अलङ्कृत, अलङ्कार जस्ता शब्द र विविध अलङ्कारले सुसज्जित ऋचाहरू पाइन्छन् । त्यस्तै निरुक्त र उपनिषद् जस्ता वेदका भाष्य ग्रन्थ महापुराणहरू र पाणिनीय अष्टाध्यायीमा पनि अलङ्कारको अवस्थिति पाइन्छ ।   
वैदिक साहित्य   
	विश्ववाङ्मयको इतिहासमा अहिलेसम्म प्राप्त सर्वप्राचीन लिखित साहित्य पौरस्त्य वैदिक साहित्य नै हो । संस्कृतको प्राचीन स्वरूप भएकाले पछि विकसित लौकिक संस्कृतभन्दा वैदिक साहित्य केही जटिल रहेको छ । वैदिक साहित्यको मूल ग्रन्थ ऋग्वेदका ठाउँ-ठाउँमा अलङ्कारका उदाहरणहरू प्रशस्त पाइन्छन् । ऋग्वेदको प्रारम्भमा अग्निको प्रार्थना गर्दै भनिएको छ- **"सन पितेव सूनवेऽग्ने सूनपायो भव सूचस्वा नः स्वस्तये"** यस ऋचांशमा उपमाऽलङ्कारको प्रयोग स्पष्ट रूपले भएको देखिन्छ । त्यस्तै- **"अदितिर्द्यौरदितिरन्तरिक्षमदितिर्म्मातासपितासपुत्रः"** यस ऋचांसमा देवमाता अदितिमा आकाश पृथ्वी आदि सबै वस्तुको आरोप गरेकाले रूपक अलङ्कारको सौन्दर्य प्रकाशित छ । त्यस्तै- **"भद्रङ्कर्णेभिः श्रृणुयामदेवाभद्द्रम्पश्येमाक्षभिर्य्यजत्राः ……. "** यी कानले राम्रा कुरा मात्र सुनौं आँखाले राम्रा दृश्य मात्र हेरौं; स्थिर अङ्ग मन र वाणीले ईश्वरीय चरित्र गाऔं; यस्ता सच्चरित्रका कारण हाम्रो जीवन आरोग्य भएर लोककल्याणका लागि सधैं तत्पर होओस् । ऋग्वेदको यस ऋचाबाट वाक्यार्थ एउटा वस्तुबाट अर्को वस्तुमा स्थिर गराइएकाले परिसङ्ख्या अलङ्कारको सौन्दर्य चम्किएको छ । यस्तै- **विज्ज्यं धनुः कपर्द्दिनो व्विशल्ल्यो बाणवाँ२॥ ऽउत ॥ अनेशन्नस्य याऽइषव आभुरस्य निषङ्गधिः ॥** शिवको धनु ताँदो नभएको छ । बाँण पनि धारिलो फलाम नभएको छ भन्ने भाव रहेको यजुर्वेदको यो ऋचा विभावना अलङ्कारको उदाहरण बन्न सक्छ । त्यस्तै-  
			**"ॐ त्र्यम्बकं यजामहे सुगन्धिं पुष्टिवर्धनम् ।** 	  
			**उर्वारुकमिव बन्धनान्मृत्योर्मुक्षीय माऽमृतात्"**   
	'हामी त्रिनेत्रधारी देवलाई पूजा गर्दछौं । जो सुगन्धित छन् जसले हाम्रो पोषण गर्दछन्; जुन रूपमा उर्वारुक(खरबुजो) फल हाँगाको  बन्धनबाट मुक्त हुन्छ, त्यसरी नै हामी पनि जन्म र मृत्युको मुखबाट मुक्त मुक्त हुन सकौं ।' यस यजुर्वेदको यस मन्त्रमा उपमा अलङ्कारको सौन्दर्य प्रकाशित छ । त्यस्तै-   
			"**द्वा सुपर्णा सयुजा सखाया समानं वृक्षं परिषष्वजाते ।**   
             		**तयोरन्यः पिप्पलं स्वाद्वत्त्यनश्नन्नन्यो अभिचाकशीति ॥"**   
	'सुन्दर पङ्ख भएका दुई पक्षी (जीवात्मा र परमात्मा) मिल्ने साथीका रूपमा एउटै वृक्षको (शरीरको)आश्रय लिएर बसेका छन्; दुबैमा आत्मीयता बराबर छ तर दुबैमा अन्तर के छ भने एउटा पिपलको मीठो (सांसारिक सुख दुःख रूपी) फल खान्छ तर अर्को केही खाँदैन तथापि ऊ दुर्बल छैन ।' यहाँ पक्षी र वृक्षको दृष्टान्तद्वारा जीवात्मा र परमात्माको स्तुति गाइएको छ ।  यहाँ जीव र ईश्वरलाई पक्षी शरीर लाई वृक्ष र सुखदुःखलाई पिप्पलफलमा आरोप गरिएकाले ऋग्वेदको यस मन्त्रमा रूपक अलङ्कार प्रकाशित छ । यसै गरी चारै वेदका ऋचाहरू अलङ्कारका थुप्रै उदाहरण बन्न सक्ने भेटिन्छन् ।   
निरुक्त   
	'निः निश्चयेन उक्तम्, निरुच्यते अनेन वा निरुक्तम्' यसरी निर्मित निरुक्त शब्दको सामान्य अर्थ निश्चयात्मक अभिव्यक्ति हुन्छ । वेदका मन्त्रहरूमा प्रयोग भएका पदहरूको सम्भावित र अवयवार्थ प्रस्तुत गरिएको ग्रन्थ निरुक्त हो। यसका प्रणेता यास्कमुनि हुन् । उनले निपातको विवेचनाका क्रममा उपमाको स्वरूप नै प्रस्तुत गरेको पाइन्छ । उनले उपमाका कर्मोपमा भूतोपमा रूपोपमा सिद्धोपमा आदि भेदको उल्लेख गरेका छन् । उनले उपमा अर्थका वाचक भनी इव,न, चित्, नु, जस्ता निपातको उल्लेख गरेका छन् । निरुक्तको प्रथम अध्यायको द्वितीय पादमा उपमाको चर्चा गरिएको छ । जस्तै "**उपमार्थेऽपि कर्मोपसङ्ग्रहार्थे पदपूरणाः । तेषामेते चत्वार उपमार्थे भवन्ति । इवेति भाषायां चान्वध्यायं च  अग्निरिवेन्द्र इवेति ।" (निरुक्त १/२)** निपातलाई तीन अर्थमा वर्गीकरण गरिन्छ । तीमध्ये इव, न, चित्, नु, यी चार प्रकारका निपात उपमार्थक मानिन्छन् । चार निपातमध्ये इव चाहिँ वैदिक लौकिक दुबै संस्कृतमा 'अग्नि जस्तै  इन्द्र जस्तै' भन्ने अर्थमा उपमाका लागि प्रयोग हुन्छन् । जेजसरी चर्चा गरिएपनि अर्थसौन्दर्यका सन्दर्भमा अलङ्कारवादीहरूलाई निरुक्तको अलङ्कारसङ्केत मजबुत आधार बनेको थियो ।   
उपनिषद्  
	वैदिक साहित्यको कठिनतालाई अझ सरल बनाउने उद्देश्यले गरिएको वैदिक व्याख्यालाई उपनिषद् भनिन्छ । चार वेदसँग सम्बन्धित उपनिषद्हरूको सङ्ख्या धेरै छ । सबैतिर अलङ्कार बारे केही न केही सङ्केत अवश्य पाइन्छ । यहाँ केही अलङ्कृत सूक्तहरूको उल्लेख गरिन्छ- **आत्मानं रथिनं विद्धि शरीरं रथमेव तु ।**  
		   **बुद्धिं तु सारथी विद्धि मनः प्रग्रहमेव च ॥ कठोपनिषद्**   
	मानिसको आत्मा सारथी हो; शरीर रथ हो; बुद्धि सारथी हो भने मन लगाम हो । यहाँ रूपक अलङ्कारको आकर्षक सौन्दर्य झल्किएको छ ।   
**पौराणिक कृतिमा अलङ्कार**   
	वैदिक साहित्यपछि पौराणिक साहित्यको युग सुरु हुन्छ । आदिकाव्य रामायणदेखि लिएर महाभारतलगायत अठ्ठार पुराण, अठ्ठार उपपुराण आदिमा अलङ्कारको अवस्थिति प्रशस्त रहेको पाइन्छ । यसबाट के अनुमान गर्न सकिन्छ भने यी पुराणहरूको रचना हुनुभन्दा पहिले नै अलङ्कारको सैद्धान्तिक चर्चा हुनुपर्दछ । अठ्ठार पुराणमध्येकै अग्निपुराण अध्याय ३३७ देखि ३४७ सम्म र विष्णुधर्मोत्तर उपपुराणको १४ देखि ३१ अध्यायसम्म अलङ्कारलगायत काव्यशास्त्रका विभिन्न पक्षको सैद्धान्तिक चर्चा नै पाइन्छ । अग्निपुराणमा **"अलङ्काररहिता तु विधवेव सरस्वती ।"** अलङ्काररहित वाणी (काव्य) विधवा नारीसमान हुन्छ भनी अलङ्कारको महत्त्व स्पष्ट रूपले बताइएको छ । पौराणिक ग्रन्थका अलङ्कार सुशोभित केही उदाहरण हेरौं-   
		**अमी लक्ष्मण दृश्यन्ते चूताः कुसुमशालिनः ।**   
		**विभ्रमोत्सिक्तमनसः साङ्गरागा नरा इव ॥ रामायण, किष्किन्धा काण्ड १/६०**    
	 ‘परागसहितका पुष्पयुक्त आम्रवृक्षहरू अनुरागले युक्त मानिसझैँ देखिन्छन् ।’ यस पद्यमा उपमा अलङ्कारको सुन्दर अभिव्यक्ति झल्किन्छ ।   
		**निगमकल्पतरोर्गलितं फलं शुकमुखादमृताद्रवसंयुतम् ।**   
		**पिवत भागवतं रसमालयं मुहुरहो रसिका भुवि भावुकाः ॥**  
	‘हे पृथिवीका रसिकहरू हो  \! वेदरूपी कल्पतरुबाट झरेको अमृतरूप शुकदेवका मुखारविन्दवाट प्रवाहित भएको भागवतरसलाई पटकपटक पान गर ।’ श्रीमद्भागवत्‌को यस पद्यमा रूपक अलङ्कारको छटा उत्कृष्ट रहेको छ ।   
**लोकव्यवहारमा अलङ्कार**   
	मानवविकाससँगसँगै भाषाको विकास हुँदा भाषिक अभिव्यक्तिलाई आकर्षक बनाउने प्रयास प्रारम्भिक कालदेखि नै हुँदै आएकाले सयौं वर्षदेखि शास्त्रीय स्तरमा प्रयोग भएका अलङ्कारहरूसँग मिल्दाजुल्दा आकर्षक अभिव्यक्ति लोकव्यवहारमा पाइने गरेका छन् । थोरै कथनबाट गम्भीर र धेरै कुराको बोध गराउने आलङ्कारिक शैली औपचारिक शैक्षिक ज्ञान नभएका जनमानसले प्रयोग गरेको पाइन्छ । **'आँ गर्दा अलङ्कार बुझ्नु'** भन्ने लोकोक्तिले पनि यस कुरालाई पुष्टि गर्दछ । त्यस्तै अन्य केही उदाहरणहरूमा- **'मलाई यो काम भालुको** **कन्पट भयो'** यहाँ आरोपमूलक अलङ्कारको सौन्दर्य स्पष्ट देखिन्छ । **'चोक्टा खान गएकी** **बुढी झोलमा डुबेर मरी'** यसमा  विपरीत परीणाम प्राप्त हुँदा बन्ने विषादना अलङ्कार स्पष्ट छ ।  **'सङ्गत गुनाको फल'**मा तद्गुण अलङ्कार देखिन्छ । **'रातभरि रुँगो बुढी जिउँदै'** यसमा कारण भएर पनि कार्योत्पत्ति नहुँदा बन्ने विशेषोक्ति अलङ्कारको सङ्केत रहेको छ ।   
	यस्ता थुप्रै लोकोक्ति उखान टुक्का जनबोली आदिमा काव्यशास्त्रमा सैद्धान्तिक चर्चा भएका उपमादि अलङ्कारको झल्को पाइन्छ । यसबाट नेपाली माटो र जनजीवन पनि अलङ्कार विकासको प्राथमिक  चरणसँग परिचित थियो भन्ने अनुमान गर्न सकिन्छ ।   
**अलङ्कार शब्दको व्युत्पत्ति**   
	संस्कृत यस्तो भाषा हो जसमा अन्य भाषामा जस्तो रूढ शब्दको बाहुल्य पाइँदैन । यस भाषामा प्रयोग हुने लाखौं शब्दको मूल (धातु) र त्यसको निर्माण प्रक्रिया अनुसार अर्थबोध गर्न सकिन्छ । अलङ्कार शब्दको पनि निर्माण प्रक्रियाबाट नै स्पष्ट यसको अर्थबोध हुन्छ । अलङ्कार शब्दको व्युत्पत्ति तीन प्रकारबाट भएको छ ।   
**क.** अलङ्करोतीति अलङ्कारः/अलम् \+ कृ \+ घञ् अलङ्कारः (अलम् पूर्वक कृ धातुदेखि भाव अर्थमा घञ्)। यहाँ 'अलम्‌'को अर्थ पूर्णता र समर्थता हो । 'कृ' धातुमा 'घञ्' प्रत्यय लागेर बनेको कार भन्नाले त्यसलाई सम्पन्न गर्ने भन्ने अर्थबोध हुन्छ । यसबाट व्यवहारिक रूपमा अपूर्णलाई पूर्ण र असमर्थलाई समर्थ तुल्याउन सक्ने काव्यतत्त्वको नाम अलङ्कार हो भन्ने बुझिन्छ ।   
ख. अलङ्कृतिरलङ्कारः/अलम् कृ क्तिन् अलङ्कृतिः । यसरी पनि अलङ्कार शब्दको निर्माण हुन्छ जसको अर्थ अलङ्कार र सौन्दर्यको अभेद सम्बन्ध रहेको बुझिन्छ ।   
ग. अलङ्क्रियते अनेन इति अलङ्कारः (अलम् पूर्वक कृ धातुदेखि करण अर्थमा घञ्) । यो करण व्युत्पत्तिबाट सौन्दर्यको साधनका रूपमा अलङ्कारलाई बुझ्न सकिन्छ ।   
	यी तीनवटै व्युत्पत्तिबाट सामान्यतया काव्यलाई सुशोभित गराउने तत्त्व नै अलङ्कार भएको बुझिन्छ । साहित्यसिर्जनामा सुन्दर शब्दावलीको समुचित संयोजनबाट प्रभावपूर्ण गम्भीर भावलाई अभिव्यक्त गर्ने तत्त्व नै अलङ्कार हो । शब्दलाई सुसज्जित रूपले प्रयोग गर्ने र अर्थलाई मनमोहक बनाउन प्रयोग अँगालिने विभिन्न उपायलाई नै पौरस्त्य अलङ्कारशास्त्रीहरूले अलङ्कारको संज्ञा दिएका छन् ।   
**अलङ्कारको परिभाषा**   
	अलङ्कारलाई चिनाउने क्रममा पौरस्त्य काव्यशास्त्रीहरूले आआफ्नै ढङ्गबाट विभिन्न परिभाषा गरेका छन् । पौरस्त्य विद्वान्‌हरूले काव्यशास्त्रमा विकसित भएको सम्प्रदायअनुसार अलङ्कारको परिभाषा गरेको पाइन्छ । अलङ्कार सम्प्रदायका अनुयायीहरूले अलङ्कारलाई काव्यको अनिवार्य तत्त्व मानेर परिभाषा गरेका छन् भने अन्य सम्प्रदायमा आबद्ध विद्वान्‌हरूले अलङ्कारलाई काव्यको बाह्यसौन्दय बढाउने साधनका रूपमा मात्र अलङ्कारलाई चिनाएका छन् । यहाँ यी दुबै मतलाई प्रस्तुत गरिएको छ ।   
**अनिवार्य तत्त्व मान्ने आचार्यहरू**   
**क. अग्निपुराण**   
	**अलङ्करणमर्थानामर्थालङ्कार इष्यते । तं विना शब्दसौन्दर्यमपि नास्ति मनोहरम् ॥**   
	**अर्थालङ्काररहिता विधवेव सरस्वती । अग्निपुराण ३४४ अध्याय ।**   
	अर्थको आभूषण नै अर्थालङ्कार हो । यो विना शब्दसौन्दर्य पनि मनोहर हुँदैन । तसर्थ अलङ्कार विनाको वाणी (काव्य) विधवाजस्तै अनाकर्षक हुन्छ ।    
**ख. भामह**   
		**वक्राभिधेयशब्दोक्तिरिष्टावाचामलङ्कृतिः ।**  
		**न कान्तमपि निर्भूषं विभाति वनिताननम् ॥ काव्यालङ्कार …..**  
	घुमाउरो अर्थ दिने शब्दको अभिव्यक्ति नै अलङ्कार हो । युवती जति नै सुन्दरी भए पनि आभूषण विना अनाकर्षक भएझैं काव्यशरीर पनि अलङ्कार विना मनोहर हुँदैन; त्यसैले काव्यमा अलङ्कार आवश्यक हुन्छ ।   
**ग. दण्डी**   
		**काव्यशोभाकरान् धर्मान्नलङ्कारान् प्रचक्षते ।**   
	काव्यको शोभा वृद्धि गर्ने धर्मलाई अलङ्कार भनिन्छ ।   
**घ. वामन**   
		**सौन्दर्यमलङ्कारः । काव्यं ग्राह्यमलङ्कारात् ।**   
	सौन्दर्य नै अलङ्कार हो । अलङ्कारका कारण काव्य ग्राह्य हुन्छ ।   
**ङ. जयदेव**   
		**अङ्गीकरोति यः काव्यं शब्दार्थावनलङ्कृतिः ।**   
		**असौ न मन्यते कस्मादनुष्णमनलं कृती ॥**   
	जो अलङ्काररहित शब्दार्थलाई काव्य मान्दछन् तिनीहरू किन आगालाई चिसो किन ठान्दैनन् । अर्थात् अग्निमा तातो नित्य रहेझैं काव्यमा अलङ्कार नित्य वा अनिवार्य रहन्छ ।   
ऐच्छिक तत्त्व मान्ने विद्वान्‌हरू   
**क.** **आनन्दवर्धन**   
		**अङ्गाश्रितास्त्वलङ्काराः मन्तव्या कटकादिवत् ।**   
	मानव शरीरमा कटककुणडल आदि आभूषणझैं अङ्ग-शब्दार्थलाई आश्रय गरेर रहने काव्यतत्त्व अलङ्कार मानिन्छन् ।   
**ख.** **रुय्यक**   
		**रसध्वनिर्न यत्रास्ति तत्र बन्ध्यं विभूषणम् ।**   
		**मृताया मृगशावाक्ष्याः किं फलं हारसम्पदा ॥**  
	रस\-ध्वनि विनाको काव्यमा उपमादि अलङ्कारले कुन तत्त्वलाई भूषित गर्दछ, जस्तो कि प्राणविहीन सुन्दरीलाई हारादिको के प्रयोजन हुन्छ र \! अर्थात् रसध्वनिलाई अलङ्कृत गर्ने अलङ्कार हुन्छन् ।   
**ग. मम्मट**   
		**उपकुर्वन्ति तं सन्तं येऽङ्गद्वारेण जातुचित् ।**   
		**हारादिवदलङ्कारास्तेऽनुप्रासोपमादिवत् ॥**  
	काव्यको अङ्गभूत शब्दार्थका माध्यमले अङ्गीभूत रसलाई बेलाबखत उपकार गर्ने अनुप्रास तथा उपमादि अलङ्कारहरू मानवशरीरमा हारादिझैं रसात्मक काव्यलाई सजाउने गहना हुन् ।   
**घ. विश्वनाथ**   
		शब्दार्थयोरस्थिराः ये धर्माः शोभातिशायिनः ।   
		रसादीनुपकुर्वन्तोऽलङ्कारास्तेऽङ्गदादिवत् ॥  
	शब्दार्थको शोभालाई बढाई रसलाई उपकार गर्ने, मानव-शरीरमा  गहनाजस्तै काव्यका अस्थिर धर्म अलङ्कार हुन् ।   
**ङ जगन्नाथ**   
		काव्यात्मनो व्यङ्ग्यस्य रमणीयता प्रयोजका अलङ्काराः ।   
	काव्यको आत्मस्वरूप व्यङ्ग्यार्थ रसको रमणीयता प्रयोजक अलङ्कार हुन्छन् ।   
	पौरस्त्य काव्यशास्त्रीहरूका अलङ्कारसम्बन्धी विभिन्न मतको अध्ययनबाट अलङ्कार काव्यको गहना हो भन्ने निचोड निस्कन्छ । अलङ्कारले काव्यको शोभा बढाउँछ । यो तत्त्व काव्यको आत्मस्थानीय रसको उपकारक हुन्छ । अलङ्कारको स्वरूप बारे विचार व्यक्त गर्दा अलङ्कार नभई हुँदैन भन्नु र अलङ्कार नभएपनि हुन्छ भन्नु दुबै अतिवादी विचार हुन् । काव्यमा अलङ्कारको महत्त्वलाई स्वीकार गरेरै मम्मट विश्वनाथ जस्ता ध्वनिवादी आचार्यहरूले ससम्मान यसको विस्तृत विश्लेषण गरेका छन् । स्वतन्त्र ढङ्गले विचार गर्दा अलङ्कारको आवश्यकताका सन्दर्भमा ध्वनिवादीहरूको मतसँग सहमत हुन सकिन्छ । अलङ्कारको जतिनै बेवास्ता गरेपनि काव्यमा अलङ्कारको सहज उपस्थितिलाई कसैले रोक्न सक्दैन । त्यसकारण काव्यलाई श्रव्य वा आकर्षक बनाउनका लागि काव्यमा अलङ्कारको आवश्यकतालाई नकार्न सकिँदैन ।  
अलङ्कारको महत्त्व र स्थान   
	काव्यमा अलङ्कारको स्थानका सम्बन्धमा पौरस्त्य विद्वान्‌हरूको मतैक्य पाइँदैन । अलङ्कारवादीहरू अलङ्कारलाई काव्यको सौन्दर्य तत्त्वकै रूपमा भएपनि अनिवार्य मान्नु पर्ने कुरामा जोड दिन्छन् । उनीहरू अलङ्काररहित काव्यलाई तातो विनाको अग्निझैं निष्प्रयोजक मान्छन् । नारी जतिसुकै राम्री होस् ऊ आभूषण विना आकर्षक हुन्न; काव्य पनि अन्य गुणले युक्त भएपनि उपमादि अलङ्कार-सौन्दर्यको अभावमा रमणीय हुँदैन भन्ने अलङ्कारवादी विद्वान्‌हरूको धारणा छ । आचार्य राजशेखर त आफ्नो काव्यमीमांसा नामक ग्रन्थमा अलङ्कारलाई सातौं वेद मान्दै अलङ्कार विना कुनै अर्थको गति नै नहुने तर्क राख्छन्- 	**उपकारत्वात् अलङ्कारः सप्तममङ्गमिति यायावरीयः, ऋते च तत्स्वरूपपरिज्ञानात् वेदार्थानवगति । (काव्यमीमांसा …..)**  
	ध्वनिवादीहरू चाहिँ अलङ्कारलाई खासै महत्त्व दिँदैनन्, उनीहरू रसध्वनि विना अलङ्कार निष्प्राण स्त्रीलाई गहनाझैं प्रयोजनहीन हुन्छ भन्ने तर्क राख्छन् । काव्यमा अलङ्कार आदि काव्यतत्त्वको स्थान निर्धारण गर्ने क्रममा उनीहरूले काव्यलाई मानवशरीरसँग तुलना गरेका छन् । जसअनुसार शब्दार्थ काव्यका शरीर हुन् रस आत्मा हो गुण शूरता वीरता हुन् अलङ्कार  चुरा टप कुण्डल आदि हुन् । यसरी ध्वनिवादीहरू काव्यशरीरका गहनाका रूपमा अलङ्कारको स्थाननिर्धारण गर्दछन् । पछिल्लो कालखण्डमा काव्यशास्त्रीहरूले ध्वनिवादीहरूकै मतलाई स्वीकार गरेको पाइन्छ ।   
**अलङ्कारको महत्त्व र स्थान**   
	पौरस्त्य काव्यशास्त्रीहरूको अलङ्कारका सम्बन्धमा एकैमत पाइँदैन । अलङ्कारका पक्षपाती काव्यशास्त्रीहरू काव्यको सौन्दर्य तत्त्वकै रूपमा भएपनि अलङ्कारलाई काव्यको अत्यावश्यक तत्त्व मान्नु पर्ने बताउँछन् । उनीहरू अलङ्काररहित काव्यलाई तातो विनाको अग्निझैं निष्प्रयोजक मान्दछन् । नायिका जतिसुकै सुन्दरी भएपनि आभूषणरहित हुँदा आकर्षक हुन्न, त्यस्तै काव्य पनि अन्य गुणले भरिपूर्ण रहँदारहँदै पनि रमणीय हुँदैन भन्ने तर्क अलङ्कारवादीको छ । आचार्य राजशेखर त आफ्नो काव्यमीमांसा नामक ग्रन्थमा अलङ्कारलाई वेदको सातौं अङ्ग मान्दै अलङ्कार विना वेदार्थ पनि बोध्य नहुने बताउँछन् \-  
	**"उपकारत्वात् अलङ्कारः सप्तममङ्गमिति यायावरीयः । ऋते च तत्स्वरूपपरिज्ञानात् वेदार्थानवगति ।" (काव्यमीमांसा …..)**  
	ध्वनिवादीहरू चाहिँ अलङ्कारलाई त्यति महत्त्व दिँदैनन् । उनीहरू रस\-ध्वनि विनाको काव्यमा अलङ्कार मरेकी स्त्रीलाई गहनाझैं प्रयोजनहीन हुन्छ भन्ने धारणा राख्छन् । काव्यमा अलङ्कारको स्थान निर्धारण गर्ने क्रममा उनीहरू काव्यलाई मानवशरीरसँग तुलना गरी विश्वसनीय तर्क अघि सार्दछन् । जसअनुसार \-  शब्दार्थ काव्यका शरीर हुन्; शृङ्गारादि रस आत्मा हो; माधुर्यादि गुण शूरता/वीरता हुन्; अलङ्कार चुरा टप सिक्री जस्ता गहना हुन्; दोष कुँजो लङ्गडो आदिजस्तै हुन् । यसरी ध्वनिवादीहरू काव्यशरीरका गहनाका रूपमा अलङ्कारको स्थान निर्धारण गरी काव्यका लागि ऐच्छिक तत्त्व रहेको बताउँछन् । यति भन्दाभन्दै पनि ध्वनिवादीहरू ससम्मान अलङ्कारको विस्तृत चर्चा गर्न चाहिँ पछि पर्दैनन् ।   
	काव्यशास्त्रीहरूले आआफ्ना विचार सम्प्रदायसम्बद्ध रही जे-जसरी प्रस्तुत गरेपनि काव्यका प्रयोजनसिद्धिका लागि अलङ्कारको आवश्यकता पर्दछ । पाठकलाई आकर्षित गर्न अलङ्कार आवश्यक हुन्छ । काव्य अध्ययनको पहिलो चरणमा पाठकलाई केवल वाच्यार्थको मात्र ज्ञान हुन्छ । वाच्यार्थ नै आकर्षक भएन भने ऊ काव्यपरिशीलनबाट प्राप्त हुने विलक्षण आनन्दबाट वञ्चित हुन्छ । अहिलेको परिवर्तित परिवेशमा पाठक मनोरञ्जन प्रधान बन्दै गएको छ । जुन तत्त्वले तत्क्षण मजा आउँछ, त्यसैतर्फ उन्मुख हुन्छ । त्यसर्थ रस ध्वनिजस्ता काव्यको गम्भीर परिशीलनपछि अनुभूत हुने तत्त्वमा पुग्न अलङ्कारले सोपानको काम गरिरहेको हुन्छ । किनकि बाह्य आलङ्कारिक सौन्दर्यले आकर्षित गरेको पाठक शनै-शनै रस ध्वनि आदि काव्यका महत्त्वपूर्ण तत्त्वको आस्वादन गर्न पुग्छ । यसकारण पनि काव्यमा अलङ्कारको महत्त्वलाई नकार्न मिल्दैन ।   
अलङ्कारको विकासक्रम   
	वैदिक साहित्यमा नै प्रशस्त मात्रामा उदाहरणहरू पाइएको काव्यको सौन्दर्य तत्त्व अलङ्कारको प्रारम्भिक सैद्धान्तिक स्वरूपको सामान्य उल्लेख ईशापूर्व नै **भरतमुनि**बाट भएको पाइन्छ । अलङ्कारको साङ्गोपाङ्ग विश्लेषणसहित अधिक महत्त्व दिएर सर्वप्रथम सैद्धान्तिक चर्चा गर्ने आचार्य चाहिँ छैटौं शताब्दीका **आचार्य भामह** हुन् ।  यिनले आचार्य भरतका उपमा, रूपक, दीपक र यमक अलङ्कारमा दुई शब्दालङ्कार र छत्तीस अर्थालङ्कार थपी अलङ्कारको सङ्ख्या ३८ पुर्‍याए । शब्दालङ्कार र अर्थालङ्ककारको महत्त्वलाई लिएर अलङ्कारवादीमा रहेको विवादलाई उल्लेख गर्दै यिनले दुबैलाई समान महत्त्व दिई सबैलाई समेटेर अलङ्कारको आधिकारिक र मान्य सिद्धान्त प्रस्तुत गरेका छन् । यिनका विचारमा "वाणी राम्रो छ भन्दैमा उत्कृष्ट हुँदैन वाणीलाई घुमाउरो कथनले अलङ्कृत गर्दछ । त्यसकारण काव्यमा अलङ्कार अनिवार्य रहन्छ ।" यसरी सर्वप्रथम महत्त्व र प्रधानताका बारेमा चर्चा गरी अलङ्कारको स्थान उच्च राख्न सफल भएकाले यिनलाई अलङ्कारवादका प्रवर्तक मानिन्छ ।   
	अलङ्कारको पोषण र प्रवर्धन गर्ने कार्यमा भामहपछि **आचार्य दण्डी** आउँछन् । यिनी सौन्दर्य प्रदायक अलङ्कारले नै काव्य उत्कृष्ट रहन्छ भन्ने विचार राख्छन् । यिनले भामहका ६ अलङ्कारलाई अस्वीकार गरी पाँचवटा नवीन अलङ्कारको कल्पना गरेका छन् । जसअनुसार यिनका मतमा दुई शब्दालङ्कार र पैंतीस अर्थालङ्कार गरी ३७ अलङ्कार रहेका छन् ।   
	अलङ्कारलाई महत्त्व दिँदै दण्डपछि **आचार्य वामन** देखापर्छन् । यिनी रीतिवादी भएपनि अलङ्कारलाई उच्च महत्त्व दिन्छन् । 'सौन्दर्यमलङ्कार' भनी अलङ्कारलाई समस्त सौन्दर्यबोधक तत्त्वका रूपमा मान्दै  'काव्यं ग्राह्यमलङ्कारात्' भनी अलङ्कार विना काव्य ग्राह्य नहुने तर्क अघि सार्छन् ।  यसरी अलङ्कारको पक्षमा आफ्नो सशक्त मत अघि सारेका वामनले प्राचीनका २८ र ३ नवीन सिर्जना गरी जम्मा ३१ अलङ्कारको चर्चा गरेका छन् ।   
 	अलङ्कारलाई समुन्नत बनाउने क्रममा वामनपछि **आचार्य रुद्रट** देखापर्छन् । यद्यपि यिनी रसध्वनि विना अलङ्कार मरेकी स्त्रीलाई गहना समान हुन्छ भन्ने तर्क राख्दै ध्वनिवादीका पक्षमा उभिन्छन् तथापि अलङ्कारको प्रवर्धनमा यिनको महत्त्वपूर्ण योगदान रहेको छ । यिनले प्राचीनका ३१ अलङ्कारमा ३१ नवीन सिर्जना गरी अलङ्कारको सङ्ख्या ६२ पुर्‍याएका छन् । यिनको नवीन योगदान भनेको अलङ्कार वर्गीकरण हो । यिनले अलङ्कारलाई वस्तुगत आधारमा वास्तव, औपम्य, अतिशय र श्लेष गरी चार भागमा अलङ्कारको वर्गीकरण गरेका छन् ।   
	अलङ्कारको विकासक्रममा रुद्रटपछि **आचार्य रुय्यक** आउँछन् । यिनले मूल तत्त्वलाई आधार मानी अलङ्काको वैज्ञानिक वर्गीकरण गरेका छन् । जुन उत्तरवर्ति आचार्यका लागि मान्य रहेको छ । यिनले ७१ प्राचीन र ७ नवीन सिर्जना गरी अलङ्कारको सङ्ख्या ७८ पुर्‍याएका छन् ।   
	रुद्रटपछि **आनन्दवर्धन**ले ध्वनिसिद्धान्तको स्थापना गर्दछन् । यसपछि काव्यमा अलङ्कारका स्थान केही सङ्कुचित भएको देखिन्छ । ध्वनिवादको स्थापनापछि अलङ्कार रसात्मक काव्यको बाह्य शोभावर्धक तत्त्वका रूपमा सीमित हुन पुग्यो । ध्वनिवादीहरूले अलङ्कारलाई कम महत्त्व दिएपनि सम्मानपूर्वक चर्चा गरेका छन् ।   
	ध्वनिसम्प्रदायको स्थापनापछि त्यसको संवर्धकका रूपमा **आचार्य मम्मट** आउँछन् । यिनले काव्यमा अलङ्कारको स्थान स्पष्ट ढङ्गले हारादिवदलङ्कारास्तेऽनुप्रासोपमादयः भनी काव्यको बाह्य शोभावर्धक मात्र रहेको किटान गर्दछन् । यिनले ३ नवीन कल्पनासहित ६८ अलङ्कारको स्वरूपविश्लेषण गरेका छन् ।    
	मम्मटपछि अर्का ध्वनिवादी **आचार्य विश्वनाथ** देखापर्छन् । यिनले रसात्मक काव्यको बाह्य सौन्दर्यका रूपमा अलङ्कार आवश्यक रहेको बताएका छन् । यिनका मतमा ७५ अर्थालङ्कार र ७ शब्दालङ्कार गरी अलङ्कारको सङ्ख्या ८२ रहेको छ ।   
	ध्वनिवादको स्थापना भएपछि अलङ्कारलाई प्रधानता दिई चर्चा गर्ने **आचार्य अप्पय** **दीक्षित** हुन् । यिनले अलङ्कारलाई समृद्धिको शिखरमा पुर्‍याउने काम गरेका छन् । अलङ्कारको परिमाणलाई सर्वाधिक वृद्धि गरी १२३ सङ्ख्याको मजबुत आकार खडा गरेका छन् । राजशेखरको चन्द्रालोकलाई आधार बनाएर यिनले आफ्नो ग्रन्थ कुवलयानन्दमा केवल अलङ्कारको चर्चा मात्र गरेका छैनन्, यसलाई विशेष महत्त्वका साथ सरलीकृत रूपमा प्रस्तुत गरी सबैका लागि सुबोध्य बनाएका छन्  ।    
	अलङ्कारको विकासका क्रममा ध्वनिवादी **आचार्य जगन्नाथ** देखिन्छन् । यिनले अलङ्कारको नवीन ढङ्गले विश्लेषण गरेका छन् । 	नव्यन्यायको शैलीमा शाब्दबोधसहित अलङ्कारको प्रौढ विश्लेषणले अलङ्कारको विकासका सन्दर्भमा यिनको छुट्टै महत्त्व रहेको पाइन्छ ।   
	प्राचीन विद्वान्‌हरूले अलङ्कारको काव्यशास्त्रीय चर्चा गर्ने क्रममा शब्द र भावको उन्मेषका साथै नयाँ नयाँ भावभङ्गीहरूको अन्वेषण एवम् वर्गीकरण गर्ने सन्दर्भमा आआफ्ना तर्कक्षमताको उपयोग गरेका छन् । फलतः अलङ्कारका नवीन भेदहरू विकसित हुनाका साथै तिनको सङ्ख्यामा तीव्र वृद्धि भएको पाइन्छ । अतः दण्डीले भनेझैं अलङ्कारको निश्चित सङ्ख्या तोक्नु सम्भव छैन । जगन्नाथपछि पौरस्त्य काव्यशास्त्रको ह्रासोन्मुख स्थिति देखिएकाले अलङ्कारको विकासमा पनि अवरोध सिर्जना भएको महसुस गर्न सकिन्छ ।   
	भामहदेखि सुरुभएको अलङ्कारको सैद्धान्तिक विश्लेषण परम्परा ध्वनिवादको उदय नभएसम्म सर्वाधिक महत्त्वका साथ चलेको पाइन्छ । यो समयमा अलङ्कारले काव्यको मुख्य तत्त्वका रूपमा सङ्ख्यात्मक तथा गुणात्मक दुबै रूपले मौलाउने अवसर प्राप्त गर्‍यो । ध्वनिसम्प्रदायको उदयपछि यसको काव्यमा स्थान र महत्त्वका बारेमा सङ्कुचन देखिएपनि विकास र विस्तार भने अझ बढी भएको पाइन्छ । फलस्वरूप अलङ्कारको सङ्ख्या १२३ सम्म पुग्न सकेको छ । १७ औं शताब्दीपछि चाहिँ पौरस्त्य काव्यशास्त्रकै विकासक्रममा देखा परेको ह्रासको स्थितिले अलङ्कारको विकास र विस्तारलाई पनि प्रभाव नपारिरहन सकेन ।   
**अलङ्कार विवेचित प्रमुख शास्त्रीय ग्रन्थहरू**   
**नाट्यशास्त्र**   
	पौरस्त्य साहित्यशास्त्रको प्रथम उपलब्धि नै नाट्यशास्त्र हो । दृश्य काव्यलाई प्राथमिकता दिएर विश्लेषण गरिएपनि पश्चवर्ती काव्यशास्त्रीहरूका लागि उपजीव्य ग्रन्थका रूपमा रहेको छ । ईशापूर्व द्वितीय शताब्दीको मानिएको नाट्यशास्त्र अलङ्कारको पनि आधारशिला हो । नाट्यशास्त्रको सत्रौं अध्यायमा उपमा रूपक दीपक र यमक अलङ्कारको उल्लेख रहेको छ-   
	**उपमा दीपकं चैव रूपकं यमकं तथा । काव्यस्यैते ह्यलङ्काराश्चत्वारः परिकीर्तिता ॥**   
									**(नाट्यशास्त्र …….)**  
	खासै स्वरूप विश्लेषण नगरी उल्लेख गरिएको भएपनि शून्यबाट यति सिर्जना हुनु सामान्य कुरा होइन । भरतमुनिलाई उच्च सम्मान गर्दै पछिका प्रायः सबै आचार्यहरूले उनले परिकल्पना गरेका चार अलङ्कारलाई स्वीकार गरेबाट पनि अलङ्कारको आधारभूमि भरतको नाट्यशास्त्रलाई नै मान्न सकिन्छ ।   
**काव्यालङ्कार**   
	पौरस्त्यकाव्यशास्त्रको सर्वाङ्ग पर्यालोचित प्रथम लाक्षणिक ग्रन्थ काव्यालङ्कार हो । यसका प्रणेता आचार्य भामह हुन् । यसमा स्वभाविक सुन्दरता भएपनि अलङ्कार विना काव्य आकर्षक हुँदैन भन्ने विचारलाई युवतीको दृष्टान्त दिएर स्पष्ट पारी अलङ्कारलाई सर्वाधिक महत्त्व दिइएको छ- **'न कान्तमपि निर्भूषं विभाति वनिताननम् ।'** ६ वटा परिच्छेदमा संरचित यस ग्रन्थमा १६० वटा पद्यमा ३८ अलङ्कारको महत्त्व, स्वरूप र उदाहरणसहित चर्चा गरिएको छ । तीमध्ये अनुप्रास र यमक २ शब्दालङ्कार छन् भने रूपक दीपक उपमा आक्षेप अर्थान्तरन्यास व्यतिरेक विभावना समासोक्ति अतिशयोक्ति यथासङ्ख्य उत्प्रेक्षा स्वभावोक्ति प्रेय रसवत् ऊर्जस्वी पर्यायोक्ति समाहित उदात्त श्लिष्ट अपह्नुति विशेषोक्ति विरोध तुल्ययोगिता अप्रस्तुतप्रशंसा व्याजस्तुति निदर्शना उपमारूपक उपमेयोपमा सहोक्ति परिवृत्ति ससन्देह अनन्वय उत्पेक्षावयव संसृष्टि भावकत्व र आशी गरी ३६ अर्थालङ्कार रहेका छन् । माथि उल्लिखित उपमा रूपक दीपक र यमक बाहेक सबै अलङ्कारहरू भामहद्वारा प्रतिपादित रहेका छन् । भामहप्रणीत अलङ्कारहरू केहीलाई छाडेर धेरैजसो पश्चवर्ती आचार्यहरूबाट अनुमोदित छन् ।   
**काव्यादर्श**   
	अनुमानित सातौं शताब्दीका आचार्य दण्डीको काव्यशास्त्रीय ग्रन्थ काव्यादर्श हो । यो तीन परिच्छेदमा संरचित छ । दोस्रो परिच्छेदमा अलङ्कारको चर्चा गरिएको छ । तेस्रोमा चाहिँ यमक अलङ्कारको व्यापक विश्लेषण रहेको छ । यो कृति अलङ्कार तत्त्वको पक्षपाती सशक्त रचना हो । यसमा अलङ्कारलाई उच्च कोटीको स्वीकार गर्दै अलङ्कारकै कारण काव्य कल्पान्तर स्थायी बन्न सक्छ भनिएको छ-   
			**काव्यं कल्पान्तरस्थायी जायते सदलङ्‌कृतिः । (काव्यादर्शः १ /१९)**  
	काव्यादर्शमा उल्लिखित अलङ्कारहरू निम्नानुसार छन् \- स्वभावोक्ति, उपमा, रूपक, दीपक, आवृत्ति, आक्षेप, अर्थान्तरन्यास, व्यतिरेक, विभावना, समासाक्ति, अतिशयोक्ति, उत्प्रेक्षा, हेतु, सूक्ष्म, लेश, यथासङ्ख्य, प्रेय, रसवत्, ऊर्जस्वी, पर्यायोक्ति, विरोध, अप्रस्तुतप्रशंसा, व्याजोक्ति, निदर्शना, सहोक्ति, परिवृत्ति, समाहित, उदात्त, अपह्नुति, श्लेष, विशेषोक्ति, तुल्ययोगिता, आशी, संसृष्टि र भाविक \-३५ । काव्यादर्शमा भामहप्रतिपादित अलङ्कारहरूलाई नै कुनैलाई भिन्न नाम दिएर वा कुनैमा अन्तर्भाव गराएर अलङ्कारको विवेचना गरिएको छ ।   
**काव्यालङ्कारसारसङ्ग्रह**  
	दण्डीको काव्यादर्शपछि अलङ्कारसम्प्रदायका सशक्त काव्यशास्त्री उद्भटको काव्यालङ्कारसारसङ्ग्रह देखापर्दछ । यस कृतिमा पूर्ववर्ती आचार्यको केवल अनुकरणमात्र गरिएको छैन अलङ्कारका बारेमा नवीन तथ्यहरू पनि उद्घाटित छन् । यस कृतिमा जम्मा ४१ अलङ्कारको चर्चा गरिएको छ । यसमा उदाहरणका रूपमा प्रस्तुत पद्यहरू उनको स्वरचित कृति कुमारसम्भवबाट लिइएका छन् । प्रस्तुत लाक्षणिक ग्रन्थ ६ वर्गमा विभाजित छ । प्रत्येक वर्गमा अलङ्कारकै चर्चा गरिएको छ । यस ग्रन्थमा विवेचित अलङ्कारहरू निम्नानुसार छन् \- पुनरुक्तवदाभास, अनुप्रास, छेकानुप्रास, लाटानुप्रास, रूपक, उपमा, दीपक, प्रतिवस्तुपमा, आक्षेप, अर्थान्तरन्यास, व्यतिरेक, विभावना, विशेषोक्ति, अतिशयोक्ति, यथासङ्ख्य, उत्प्रेक्षा, स्वभावोक्ति, प्रेय, रसवत्, ऊर्जस्वी, पर्यायोक्ति, समाहित, उदात्त, श्लिष्ट, अपह्नुति, विशेष, विरोध, तुल्ययोगिता, अप्रस्तुतप्रशंसा व्याजस्तुति निदर्शना उपमेयोपमा सहोक्ति, सङ्कर, परिवृत्ति, अनन्वय, सन्देह, संसृष्टि, भाविक, काव्यलिङ्ग र दृष्टान्त- ४१ । यीमध्ये पुनरुक्तवदाभास, काव्यलिङ्ग, छेकानुप्रास, दृष्टान्त, र सङ्कर गरी ५ अलङ्कार उद्भटका नवीन सिर्जना हुन् ।   
**काव्यालङ्कारसूत्रवृत्ति**   
	अलङ्कारको विकासका क्रममा उद्भटको काव्यालङ्कारसारसङ्ग्रहपछि वामनको काव्यालङ्कारसूत्रवृत्ति प्रकाशित हुन्छ । रीतिसम्प्रदायका प्रवर्तक भएर पनि यिनले आफ्नो शास्त्रीय ग्रन्थको नाममा नै अलङ्कार जोडेकाले यिनमा अलङ्कारप्रेम स्पष्ट देखिन्छ । सौन्दर्यमलङ्कारः काव्यं ग्राह्यमलङ्कारात् जस्ता सूत्रहरू प्रस्तुत गरेर यिनले काव्यमा अलङ्कारको विशेष महत्त्व रहेको स्वीकारेका छन् । वामनको प्रस्तुत ग्रन्थ ५ अधिकरणभित्र १२ अध्यायमा विभक्त छ । यसको चौथो अधिकरणमा २ शब्दालङ्कार र ३० अर्थालङ्कार गरी ३२ अलङ्कारको विवेचना गरिएको छ ।  ती निम्नानुसार छन् \- यमक, अनुप्रास, उपमा, प्रतिवस्तुपमा, समासोक्ति, अप्रस्तुतप्रशंसा अपह्नुति, रूपक, श्लेष, वक्रोक्ति, उत्प्रेक्षा, अतिशयोक्ति, सन्देह, विरोध, विभावना, अनन्वय, उपमेयोपमा, परिवृत्ति, दीपक, निदर्शना, अर्थान्तरन्यास, व्यतिरेक, विशेषोक्ति, व्याजस्तुति, व्याजोक्ति, तुल्ययोगिता, आक्षेप, सहोक्ति, समाहित, संसृष्टि, उपमारूपक, उत्प्रेक्षावयव- ३२ यी मध्ये व्याजोक्ति वामनद्वारा प्रतिपादित अलङ्कार हो जसलाई पश्ववर्ती सबै आचार्यहरूले स्वीकारेका छन् ।   
**काव्यालङ्कार (रुद्रट)**	  
	रुद्रटको काव्यालङ्कार अलङ्कार सम्प्रदायको उत्कृष्ट कृति हो । १६ अध्यायमा विभक्त यस कृतिमा ७१४ वटा आर्या छन्दका पद्यहरू रहेका छन् । जसमध्ये ११ अध्यायमा अलङ्कारको पूर्ण विवेचना गरिएको छ । सर्वप्रथम अलङ्कार वर्गीकरण गरिएकाले अलङ्कारसम्प्रदायमा रुद्रटको काव्यालङ्कारलाई महत्त्वका साथ हेरिन्छ । यस ग्रन्थमा वास्तवमूलक २३ औपम्यमूलक २१ अतिशयमूलक १२ र श्लेषमूलक १० गरी चार आधारमा ६६ अर्थालङ्कारको वर्गीकरण गरिएको छ । (हे. अलङ्कार वर्गीकरण) यस कृतिमा अलङ्कारको सङ्ख्या बढाएर विवेचना गरिएको छ । ती नवीन अलङ्कारलाई उत्तरवर्ती आचार्यले सम्मानका साथ स्वीकार गरेका छन् । मत साम्य पिहित र भाव रुद्रटका नवीन अलङ्कार हुन् । शब्दालङ्कारमा वक्रोक्ति श्लेष अनुप्रास यमक र चित्र गरी ५ उल्लेख गरिएको छ ।   
**सरस्वतीकण्ठाभरण**   
	शृङ्गारप्रकाशका प्रणेता भोजराज वास्तवमा रसवादी आचर्य भएपनि यिनले सरस्वतीकण्ठाभरणको रचना गरेर अलङ्कारप्रति असाधारण स्नेह देखाएका छन् । यस कृतिमा  अलङ्कारलाई सर्वाधिक महत्त्व दिई चर्चा गरिएको छ । यस कृतिको दोस्रो, तेस्रो र चौथो प्रकरणमा ७२ अलङ्कारको नवीन विचारसहित व्यापक विश्लेषण गरिएको छ । अलङ्कारलाई शब्दालङ्कार, अर्थालङ्कार र उभयालङ्कार गरी तीन भागमा विभाजन गरी पूर्ववर्ती आचार्यहरूले खासै महत्त्व नदिएको शब्दालङ्कार र उभयालङ्कारलाई उच्च महत्त्वका साथ चर्चा गरिएको छ ।    
**बाह्य (शब्दालङ्कार)** \- जाति, गति, रीति, वृत्ति, छाया, मुद्रा, उक्ति, युक्ति, भणिति, गुम्फना, शय्या, पठिति, यमक, श्लेष, अनुप्रास, चित्र, वाकोवाक्य, प्रहेलिका, गूढ, प्रश्नोत्तर, अध्येय, श्रव्य, प्रेक्ष, अभिनय- २४ ।  
**आभ्यान्तर (अर्थालङ्कार)-** जाति, विभावना, हेतु, अहेतु, सूक्ष्म, उत्तर, विरोध, सम्भव, अन्योन्य, परिवृत्ति, निदर्शना (दृष्टान्त), भेद(व्यतिरेक), समाहित, भ्रान्ति, वितर्क, मीलित, स्मृति, भाव, प्रत्यक्ष, अनुमान, उपमान, शब्द, अर्थापत्ति र अभाव- २४ ।  
**उभयालङ्कार \-** उपमा, रूपक, साम्य, संशयोक्ति, अपह्नुति, समाध्युक्ति, समासोक्ति, उत्प्रेक्षा, अप्रस्तुतस्तुति, तुल्ययोगिता, लेश, सहोक्ति, समुच्चय, आक्षेप, अर्थान्तरन्यास, विशेष, परिष्कृति(परिकर), दीपक, क्रम, पर्याय, अतिशय, श्लेष, भाविक र संसृष्टि \- २४  
**काव्यप्रकाश**   
	पौरस्त्य काव्यशास्त्रमा मम्मटको काव्यप्रकाशलाई सैद्धान्तिक रूपले प्रामाणिक ग्रन्थ मानिन्छ । ध्वनिवादका अनुयायी भएरपनि यिनले काव्यप्रकाशमा अलङ्कारको व्यापक विवेचन गरेका छन् ।  काव्यप्रकाशका नवौं र दशौं उल्लासमा ६ शब्दालङ्कार र ६१ अर्थालङ्कारको चर्चा गरिएको छ । अलङ्कारको स्वरूप र स्थानका बारेमा सैद्धान्तिक विचलन रहेको अवस्थामा मम्मटले काव्यप्रकाशमार्फत् सबैलाई मान्य हुने ढङ्गले सैद्धान्तिक स्थिरता प्रदान गरेका छन् । जसअनुसार मानवशरीरलाई कुण्डल आदि गहनाले आकर्षक बनाएझैं उपमादि अलङ्कारहरूले आत्मस्थानीभूत रसका उपकारक भएर काव्यलाई सुरुचिपूर्ण बनाउँछन् ।   
		उपकुर्वन्ति तं सन्तं येऽङ्गद्वारेण जातुचित् ।   
		हारादिवदलङ्कारास्तेऽनुप्रासोपमादयः ॥ (काव्यप्रकाश…..)  
	आचार्य मम्मटले काव्यप्रकाशका माध्यमबाट पूर्वज आचार्यका आलङ्कारिक अवधारणालाई परिमार्जनसहित वृत्त्यनुप्रास विनोक्ति सम सामान्य र अतद्गुण गरी ५ अलङ्कार नवीन सिर्जना गरेका छन् । काव्यप्रकाशमा वर्णित ६७ अलङ्कारहरू निम्नानुसार छन् \-   
शब्दालङ्कार \- अनुप्रास, यमक, श्लेष, पुनरुक्तवदाभास, वक्रोक्ति र चित्र- ६  
अर्थालङ्कार \- उपमा, अनन्वय, उत्प्रेक्षा, सन्देह, रूपक, अपह्नुति, श्लेष, समासोक्ति, निदर्शना, अप्रस्तुतप्रशंसा, अतिशयोक्ति, प्रतिवस्तूपमा, दृष्टान्त, दीपक, तुल्ययोगिता, व्यतिरेक, आक्षेप, विभावना, विशेषोक्ति, यथासङ्ख्य, अर्थान्तरन्यास, स्वभावोक्ति, व्याजस्तुति, सहोक्ति, विनोक्ति, परिवृत्ति, भाविक, काव्यलिङ्ग, पर्याय, उदात्त, समुच्चय, अनुमान, परिकर, व्याजोक्ति, परिसङ्ख्या, कारणमाला, अन्योन्य, उत्तर, सूक्ष्म, सार, असङ्गति, सम, विषम, अधिक, प्रत्यनीक, मीलित, एकावली, भ्रान्तिमान्, आक्षेप, सामान्य, विशेष, तद्गुण, अतद्गुण, व्याघात, संसृष्टि र सङ्कर\- ६१  
**अग्निपुराण**   
	सामान्यतया महापुराणहरूको लेखन ईशापूर्व नै भएको मानिन्छ । तथापि अग्निपुराणमा गरिएको काव्यशास्त्र विवेचनलाई हेर्दा त्यति पुरानो नभएकाले यसको रचना कालका सम्बन्धमा विद्वान्‌हरूको मतैक्य पाइँदैन । यस पुराणका ३३६-३४६ सम्म काव्यशास्त्रको सर्वाङ्ग विश्लेषण गरिएको छ । तीमध्ये ३४३ औं अध्यायमा शब्दालङ्कार ३४४ औं अध्यायमा अर्थालङ्कार र ३४५ औं अध्यायमा शब्दार्थालङ्कारको परिष्कृत चर्चा पाइन्छ। अलङ्काररहित काव्य आभूषणरहित युवतीझैं हुन्छ (अर्थालङ्काररहिता विधवेव सरस्वती)भन्ने तर्क अघि सार्दै अग्निपुराण अलङ्कार सम्प्रदायको पक्षमा रहेको छ । अग्निपुराणमा निम्न किसिमका अलङ्कारहरूको चर्चा गरिएको छ \-  
शब्दालङ्कार \- छाया, मुद्रा, उक्ति, युक्ति, गुम्फन, वाकोवाक्य, अनुप्रास, चित्र र दुष्कर \- ९  
**विष्णुधर्मोत्तरपुराण**   
	विष्णुधर्मोत्तरपुराणको चौधौँ अध्यायमा १. अनुप्रासः २. यमकः ३.  व्यतिरेकः ४. श्लेषः ५. उत्प्रेक्षा ६. अर्थान्तरन्यासः ७. उपन्यासः ८. विभावना ९. अतिशयोक्तिः १०. वार्ता  ११. यथासङ्‌ख्यम् १३. विशेषोक्तिः १४. विरोधः १५. निन्दास्तुतिः १६. निदर्शनम् १७. अनन्वय जस्ता अर्थालङ्कारको चर्चा पाइन्छ । यी अलङ्कारको केवल स्वरूपको मात्र उल्लेख गरिएको छ ।  
**अलङ्कारसर्वस्व**   
	पौरस्त्य काव्यशास्त्रमा विकसित अलङ्कार सम्प्रदायमा रुय्यक रचित अलङ्कारसर्वस्वको विशेष महत्त्व रहेको छ । यसमा अलङ्कारको बीज तत्त्वलाई आधार मानेर वैज्ञानिक वर्गीकरण गरी ७१ अर्थालङ्कार र ६ शब्दालङ्कारको विवेचन गरिएको छ । (हे. अलङ्कारवर्गीकरण) रुय्यक ध्वनिवादी हुन् त्यसैले मम्मटको अनुसरण गर्दै अलङ्कारलाई व्यङ्ग्य रसादिको उपस्कारक मान्दछन्- **"तस्माद् विषय एव व्यङ्ग्यनामा जीवितत्वेन वक्तव्यः यस्य गुणालङ्कारकृत चारुत्वपरिग्रहसाम्राज्यम्"** (अलङ्कारसर्वस्व पृ. ९) धेरैजसो अलङ्कारहरूको बीज उपमा अलङ्कार हुन्छ भनिएको छ- **"उपमैक्यप्रकारवैचित्र्येणानेकालङ्कारबीजभूतेति प्रथमं निर्दिष्टा"** (अलङ्कारसर्वस्व पृ. २२)  
**काव्यानुशासन**   
	व्याकरणशास्त्रज्ञ भएर पनि हेमचन्द्रले साहित्यको शास्त्रीय ग्रन्थ काव्यानुशासनको रचना गरेका छन् । आठ अध्यायमा विभक्त यस कृतिको पाँचौंमा ६ शब्दालङ्कार र छैटौंमा २९ अर्थालङ्कारको चर्चा गरिएको छ । कृतिमा प्रस्तुत काव्यसम्बन्धी धारणा र अलङ्कारका लक्षण उदाहरणहरू पूर्ववर्ती आचार्यका काव्यमीमांसा ध्वन्यालोक काव्यप्रकाशजस्ता ग्रन्थहरूबाट साभार गरिएकाले यसलाई सङ्ग्रह ग्रन्थ मानिन्छ ।   
**चन्द्रालोक**   
	आचार्य जयदेवको अलङ्कार ग्रन्थ चन्द्रालोक अलङ्कारप्रेमीहरूका लागि अत्यन्त प्रिय रहेको छ । १० औं मयुखमा विभक्त यस कृतिको पाँचौं मयुखमा विस्तारपूर्वक अलङ्कारको चर्चा गरिएको छ । अनुष्टुप् छन्दको एउटै पद्यमा अलङ्कारको लक्षण र उदाहरण प्रस्तुत गरिएकाले पाठकलाई अलङ्कारको स्वरूप बुझ्न निकै सरलताको महसुस हुन्छ । यसमा पूर्ववर्ती आचार्यहरूले मानेका अलङ्कारको सङ्ख्यामा निकै वृद्धि गरिएको छ । अलङ्कार सम्प्रदायका  प्रखर आचार्य जयदेवले यस कृतिमार्फत् काव्यमा अलङ्कारको अनिवार्यता रहेको बताएका छन् । जसरी अग्निमा तातोपन अपरिहार्य हुन्छ त्यसरी नै अलङ्कार विना काव्यत्व रहन सक्दैन भन्ने तर्क यिनको छ \-   
			**अङ्गीकरोति यः काव्यं शब्दार्थावनलङ्कृती ।**   
			**असौ न मन्यते कस्मादनुष्णमनलङ्कृती ॥ (चन्द्रालोक १/८)**   
	चन्द्रालोकमा ८ शब्दालङ्कार र ९० अर्थालङ्कारको सोदारहण विवेचन गरिएको छ । यहाँ स्फुटालङ्कार र अर्थानुप्रास गरी दुई नवीन शब्दालङ्कार र उन्मीलित, प्रौढोक्ति, सम्भावना, प्रहर्षण, विषादन, आवृत्तिदीपक, विकस्वर, असम्भव, उल्लास, पूर्वरूप, अनुगुण, अवज्ञा, पिहित, भाविकच्छवि र अत्युक्ति गरी १५ नवीन अर्थालङ्कारको प्रणयन गरिएको छ ।    
एकावली   
	आचार्य विद्याधरको एकावली कृतिमा काव्यका लागि आवश्यक सम्पूर्ण तत्त्वको विवेचन गरिएको छ । यसमा अलङ्कारसर्वस्व र काव्यप्रकाशको प्रभाव रहेको पाइन्छ । कतिपय लक्षण उदाहरणहरू अलङ्कारसर्वस्वकै शब्दमा प्रस्तुत गरिएको छ । यस कृतिमा अलङ्कारसर्वस्वकै मार्ग अवलम्बन गरी अलङ्कारको वर्गीकरण पनि प्रस्तुत गरिएको छ । पूर्ववर्ती आचार्यबाट प्रभावित रहेकाले अलङ्कारका सन्दर्भमा एकावलीमा खासै नवीनता पाइँदैन ।   
**प्रतापरुद्रयशोभूषण**   
	आचार्य विद्यानाथको लाक्षणिक ग्रन्थ प्रतापरुद्रयशोभूषण हो । यसमा आश्रयदाता राजा प्रतापरुद्रको प्रशस्ति गाइएको छ । यसको सङ्केत ग्रन्थको प्रारम्भमा नै उल्लेख छ-   
		**प्रतापरुद्रदेवस्य गुणानाश्रित्य निर्मितः ।**   
		**अलङ्कारप्रबन्धोऽयं सन्तः कर्णोत्सवोऽसतु वः ॥ (प्रतापरुद्रयशोभूषण १/९)**  
	यस लाक्षणिक ग्रन्थका ९ प्रकरण भित्र काव्यका प्रायः सबै तत्त्वको विश्लेषण गरिएको छ ।  यस कृतिको आधारभूत ग्रन्थ  मम्मटको काव्यप्रकाश र रुय्यकको अलङ्कारसर्वस्वलाई बनाइएको छ । यस ग्रन्थमा ६ शब्दालङ्कार ६६ अर्थालङ्कार र २ मिश्रालङ्कारको चर्चा गरिएको छ ।   
**साहित्यदर्पण**   
	संस्कृत काव्यशास्त्रमा रहेको जटिलतालाई सरलीकृत ढङ्गले चर्चा गरिएको आचार्य विश्वनाथको साहित्यदर्पण पाठकहरूका लागि प्रिय ग्रन्थ हो । मम्मटप्रणीत काव्यप्रकाशको दर्पण नामक टीका लेखेका विश्वनाथले ठाउँ ठाउँमा उनका कमजोरीप्रति तीव्र कटाक्ष गरेका छन् । रसवादी आचार्य भएर पनि यिनले आफ्नो साहित्यदर्पण कृतिमा अलङ्कारलाई सम्मानका साथ प्रस्तुत गरेका छन् । यिनी अलङ्कारलाई काव्यको शब्दार्थरूप शरीरका अस्थिर धर्मको संज्ञा दिन्छन् र उपमादि अलङ्कारहरू काव्यका ऐच्छिक तत्त्व हुन् भनी आफ्नो स्पष्ट धारणा राख्दछन् । यस कृतिको दशौं परिच्छेदमा ८ शब्दालङ्कार २ उभयालङ्कार ७० अर्थालङ्कार र ७ रसवदादि अलङ्कारको सस्वरूप विश्लेषण गरिएको छ । धेरैजसो प्राचीनकै अलङ्कारलाई स्वीकारेका यिनले श्रुति, अन्त्यानुप्रास, भाषासम, अनुकूल र निश्चय गरी ५ नवीन अलङ्कारको प्रणयन गरेका छन् । संस्कृतकाव्यशास्त्रको पछिल्लो समयमा विश्वनाथको साहित्यदर्पणलाई अलङ्कारको सरल र आधिकारिक कृति मान्ने गरिएको छ ।   
**कुवलयानन्द र चित्रमीमांसा**  
	अलङ्कारको विकासका सन्दर्भमा अप्यय दीक्षितका कुवलयानन्द र चित्रमीमांसाको विशिष्ट स्थान छ । चित्रमीमांसामा केवल १२ अलङ्कारको प्रौढ विवेचन छ भने कुवलयानन्दमा १३३ अलङ्कारको चर्चा गरिएको छ । चित्रमीमांसा अपूर्ण कृति हो, जसमा अतिशयोक्ति अलङ्कारसम्म मात्र उल्लेख छ । यसैको खण्डनका लागि पण्डितराज जगन्नाथले ‘चित्रमीमांसाखण्डनम्’ नामक कृतिको रचना गरेका छन् । कुवलयानन्द अलङ्कारको सरल विवेचन भएको कृति हो । यसमा चन्द्रालोकमा वर्णित अलङ्कारकै विश्लेषण गर्नाका साथै १७ नवीन अलङ्कारको प्रणयन गरिएको छ \-  
			**येषां चन्द्रालोके दृश्यन्ते लक्ष्यलक्षणश्लोकाः ।**   
			**प्रायस्त एव तेषामितरेषां त्वभिनवा विरच्यन्ते ॥ (कुवलयानन्द श्लो.५)**  
	कुवलयानन्द विवेचन गरिएका नवीन अलङ्कार निम्नानुसार छन् \- प्रस्तुताङ्कुर, अल्प, कारकदीपक, मिथ्याध्यवसिति, ललित, अनुज्ञा, मुद्रा, रत्नावली, विशेषक, गूढोक्ति, विवृतोक्ति, युक्ति, लोकोक्ति, छेकोक्ति, निरुक्ति, प्रतिषेध र विधि- १७ ।   
**रसगङ्गाधर**   
	पण्डितराज जगन्नाथको रसगङ्गाधरलाई अलङ्कारशास्त्रको विकाशकालीन प्रौढ ग्रन्थ मानिन्छ । यसमा अलङ्कारविश्लेषणमा नवीन शैली अपनाइएको छ । न्याय र व्याकरणसँग सम्बन्धित शाब्दबोधलाई अलङ्कार विश्लेषणको आधार बनाइएको छ । पूर्ववर्ती आचार्यका अलङ्कारसम्बन्धी धारणाको तीव्र खण्डन गर्दै पण्डितराजले आफ्नो प्रौढ विश्लेषण क्षमताको प्रदर्शन गरेका छन् । सबै अङ्कारको विश्लेषण नभएकाले कृति अपूर्ण रहेको बुझिन्छ । यस कृतिमा शब्दालङ्कारको उल्लेख गरिएको छैन । उपमादेखि उत्तर अलङ्कारसम्म ७० अर्थालङ्कारको विवेचन गरिएको छ । अलङ्कारका उदाहरणहरू सबै आफ्नै रहेकाले यिनको कृतित्व क्षमता पनि विलक्षण रहेको बुझिन्छ । रसगङ्गाधरको प्रारम्भमै यसको सङ्केत गरिएको छ-   
		**निर्माय नूतनमुदाहरणस्वरूपं काव्यं मयात्र निहितं न परस्य किञ्चित् ।**   
		**किं सेव्यते सुमनसां मनसापि गन्धः कस्तूरिकाजनजशक्तिभृता मृगेण ॥**   
											**रसगङ्गाधर १/**  
**अलङ्कारकौस्तुभ**   
	संस्कृत काव्यशास्त्रको ह्रास कालमा प्रकाशित विश्वेश्वर पण्डितको अलङ्कारकौस्तुभले खासै चर्चा पाउन सकेन । यहाँ गरिएको अलङ्कारविश्लेषणमा पण्डितराज जगन्नाथको नव्यन्यायशैलीको अनुकरण गरिएको छ । यसमा तीव्र रूपले बढ्दै गएको अलङ्कारको सङ्ख्यालाई नियन्त्रण गर्ने प्रयास गर्दै मम्मटद्वारा प्रतिपादित ६१ अलङ्कारभित्रै अन्य सबै अलङ्कारलाई समेट्ने प्रयास गरिएको छ-  
	**अन्यैरुदीरितमलङ्करणान्तरं यत् काव्यप्रकाशकथितं तदनुप्रवेशात् ।**   
	**सङ्क्षेपतो बहुनिबन्धविभावनेनालङ्कारजातमिह चारुमयान्यरूपि॥(अलङ्कारकौस्तुभ पृ. ४१९)**  
	पण्डित विश्वेश्वरले आफ्नै ग्रन्थ अलङ्कारकौस्तुभको टीका लेखेका छन्, तर त्यो रूपक अलङ्कारसम्म मात्र छ । यिनले उपमा अलङ्कारको साङ्गोपाङ्ग विश्लेषण सयभन्दा धेरै पृष्ठमा गरेबाट यिनको पाण्डित्य असाधारण रहेको पुष्टि हुन्छ । यिनका अलङ्कारशास्त्रसँग सम्बन्धित अलङ्कारमुक्तावली रसचन्द्रिका अलङ्कारप्रदीप र कवीन्द्रकण्ठाभरणजस्ता ग्रन्थहरूमा त्यति प्रौढता पाइँदैन । यिनको विद्वता मापन गर्ने कसी भनेको अलङ्कारकौस्तुभ र त्यसको टीका नै हो ।   
	अलङ्कारकौस्तुभपछि संस्कृत अलङ्कारशास्त्रको परम्परामा उल्लेखनीय ग्रन्थको प्रणयन हुन सकेको पाइँदैन । 

**नेपाली अलङ्कारशास्त्रीय कृतिहरू**   
	नेपाली समालोचनाका क्षेत्रमा पौरस्त्य काव्यशास्त्रको छुट्टै विशेषता रहेको पाइन्छ । नेपाली समालोचना परम्परामा नै पौरस्त्य र पाश्चात्त्य दुबैतर्फका काव्यतत्त्वसम्बन्धी मान्यता विश्लेषणको विषय बन्ने गरेका छन् । यसकारण समालोचक पनि पौरस्त्य काव्यतत्त्वविद् र पाश्चात्त्य काव्यतत्त्वविद्का रूपमा विभक्त छन् । कतिपय चाहिँ दुबैतर्फका सिद्धान्तको समीक्षा गर्न सक्षम नेपाली समालोचक पनि पाइन्छन्। पौरस्त्य काव्यतत्त्वहरूको समीक्षामा केन्द्रित रही अलङ्कारको पक्षमा देखापर्ने समालोचकका अलङ्कारविवेचित कृतिहरूमा कुलचन्द्र गौतमको राघवालङ्कार/अलङ्कार चन्द्रोदय, ऋषभदेव शर्माको काव्यमञ्जरी, सोमनाथ सिग्द्यालको साहित्यप्रदीप, भरतराज पन्तको नेपाली अलङ्कार परिचय, लक्ष्मीप्रसाद आचार्यको अलङ्कार सागर सोपान, नारायण सापकोटाको छन्दोऽलङ्कारमाला, हेमाङ्गराज अधिकारीको पूर्वीय समालोचना सिद्धान्त, हिमांशु थापाको साहित्य-परिचय, केशवप्रसाद उपाध्यायको साहित्य-प्रकाश आदि छन् । 

**राघवालङ्कार**  
	नेपाली समालोचना क्षेत्रमा पौरस्त्य काव्यशास्त्रका काव्यतत्त्वहरूको महत्त्व र आवश्यकता महसुस गरी कलम चलाउने सशक्त समालोचक हुन् कुलचन्द्र गौतम । यिनले पौरस्त्य काव्यशास्त्रीहरूको काव्यशास्त्रीय गौरवसँग तुलनीय कृति राघवालङ्कार रचना गरेका छन् । यसमा प्रस्तुत अलङ्कार र तिनका लक्षणहरू पौरस्त्य समालोचकहरूका सिद्धान्तसँग मेल खाने भएपनि हुबहु सारिएका छैनन् । अलङ्कारका लक्षणहरू पाठकले बुझ्ने गद्यशैलीमा प्रस्तुत गरिएका छन् । उदाहरणहरू चाहिँ भगवान् रामको स्तुतिमा आधारित स्वरचित पद्य छन् जसलाई काव्यशास्त्री गौतमले काव्यका रूपमा प्रस्तुत गरेका छन् । यस कृतिमा पौरस्त्य काव्यशास्त्रीहरूले जस्तै ९ शब्दालङ्कार र ९३ अर्थालङ्कारको चर्चा गरिएको छ । अलङ्कारका प्रकारहरू छुट्याउने क्रममा मौलिक विचार पनि प्रस्तुत गरिएको छ । राघवालङ्कारमा विवेचित अलङ्कारहरू निम्नानुसार छन्-   
**शब्दालङ्कार-**   
	वक्रोक्ति, अनुप्रास (८प्रकार), यमक (६प्रकार), पुनरुक्तवदाभास, श्लेष (८प्रकार), प्रहेलिका, बहिरालाप, अन्तरालाप र बन्धचित्र गरी ९ शब्दालङ्कार छन् ।    
**अर्थालङ्कार-**   
	स्वभावोक्ति (६प्रकार), उपमा (३६प्रकार), रूपक (१९प्रकार), परिणाम, उल्लेख (२प्रकार), स्मरण, दीपक (११प्रकार), अतिशयोक्ति (५प्रकार), उत्प्रेक्षा (३प्रकार), व्यतिरेक, (९प्रकार), व्याजस्तुति (५प्रकार), व्याजनिन्दा, अपह्नुति (६प्रकार), तुल्ययोगिता (४प्रकार), कारणमाला, एकावली, मालादीपक, अप्रस्तुतप्रशंसा (५प्रकार), समासोक्ति (३प्रकार), आक्षेप (१५प्रकार), अर्थान्तरन्यास (८प्रकार), विकस्वर, विशेष (४प्रकार), सम (३प्रकार), विषम (३प्रकार), विधि, प्रतिषेध, पौढोक्ति, व्याघात, मिथ्याध्यवसिति, विकल्प, लोकोक्ति, विचित्र, असङ्गति (३प्रकार), परिवृत्ति, पर्यायोक्त (३प्रकार), सार, अन्योन्य, निदर्शना (२प्रकार), हेतु (२प्रकार), सूक्ष्म, लेश (३प्रकार), उदात्त (२प्रकार), परिकर, परिकराङ्कुर, यथासङ्ख्य, दृष्टान्त, कारकदीपक, समुच्चय (३प्रकार), पर्याय (२प्रकार), अल्प, अधिक, असम्भव, रत्नावली, गूढोक्ति, प्रत्यनीक, भाविक, पिहित, सामान्य, उन्मीलित, मीलित, तद्गुण, पूर्वरूप, युक्ति, अतद्गुण, निरुक्ति, छेकोक्ति, विनोक्ति, अनुज्ञा, उत्तर (३प्रकार), उल्लास (४प्रकार), अवज्ञा (२प्रकार), विरोधाभास (१०प्रकार), परिसङ्ख्या (३प्रकार), प्रहर्षण (३प्रकार), विषादन, काव्यार्थापत्ति, व्याजोक्ति, विवृतोक्ति, ललित, प्रस्तुताङ्कुर, समाधि, मुद्रा, रसवत्, प्रेय, ऊर्जस्वि, समाहित, भावोदय, भावशान्धि, भावसबलता, प्रमाण (११प्रकार), आशी, संसृष्टि (३प्रकार), र सङ्कर (३प्रकार) गरी ९३ अर्थालङ्कार छन् ।   
	यसरी अलङ्कारको व्यापक विश्लेषण गरिएको राघवालङ्कार अलङ्कारको सङ्ख्या निर्धारणमा अप्ययदीक्षितको कुवलयानन्द र प्रकारविश्लेषणमा मम्मटको काव्यप्रकाशबाट प्रभावित देखिन्छ ।   
**अलङ्कार चन्द्रोदय**   
	पं. कुलचन्द्र गौतमको दोस्रो अलङ्कारशास्त्रीय कृति अलङ्कार चन्द्रोदय हो । यो अलङ्कारका उदाहरणहरूबाट निर्मित काव्यात्मक कृति हो । यसमा सामाजिक कुपरम्पराका रूपमा रहेको सतीप्रथाको अन्त्य गरी समाजमा लैङ्गिक समानताको थालनी गर्ने श्री ३ चन्द्रशमशेरको प्रशस्ति गाइएको छ । यसलाई अलङ्कारहरूको उदाहरणग्रन्थका रूपमा लिइन्छ ।   
**काव्यमञ्जरी**   
	२०२८ सालमा छैटौं संस्करणका रूपमा प्रकाशित ऋषभदेव शर्माको काव्यमञ्जरी पाठकहरूले धेरै मन पराएको अलङ्कारकृति हो । यसलाई पुरानो नेपाली लक्षणशास्त्र मानिन्छ । यसमा सरल र सङ्क्षेपमा काव्यका आवश्यक सबै अङ्गको चर्चा गरिएको छ । थोरै नै भए पनि सरल ढङ्गले अलङ्कारको विश्लेषण गरिएको छ । संस्कृत काव्यशास्त्रीहरूकै शैलीले अनुष्टुप् छन्दमा अलङ्कारका लक्षण उल्लेख गरिएका छन् भने उदाहरणमा चाहिँ केही संस्कृत कविका कविताको भावानुवाद र केही नेपाली कविका सुमधुर पद्यहरू प्रस्तुत गरिएको छ । यस कृतिमा प्रस्तुत अलङ्कारहरू निम्न छन्-   
**शब्दालङ्कार-**   
	अनुप्रास (छेक, वृत्ति, श्रुति, लाट र अन्त्य गरी ५ प्रकार) यमक, श्लेष र वक्रोक्ति गरी ४ शब्दालङ्कार छन् ।   
**अर्थालङ्कार**   
	उपमा, रूपक, उत्प्रेक्षा३, अपह्नुति, व्याजोक्ति, समासोक्ति, तुल्ययोगिता, प्रतिवस्तूपमा, काव्यलिङ्ग, निदर्शना, व्यतिरेक, अतिशयोक्ति, दृष्टान्त, अर्थान्तरन्यास, स्वभावोक्ति, प्रश्नोत्तर, संसृष्टि र सङ्कर गरी १८ अर्थालङ्कारको विवेचन गरिएको छ ।   
**साहित्य-प्रदीप**   
	नेपाली समालोचनाका क्षेत्रमा कुलचन्द्रको राघवालङ्कारपछि अलङ्कारको विशेष समीक्षा गरिएको कृतिको ‘साहित्य प्रदीप’ हो । यसको प्रथम प्रकाशन नेपाल एकेडेमीबाट २०१६ सालमा भएको थियो । यसमा अलङ्कारको मात्र नभएर पौरस्त्य मान्यताअनुसार काव्यका आवश्यक सबै अङ्गको चर्चा गरिएको छ । चन्द्रालोक र कुवलयानन्दमा झैं यस कृतिमा पनि एउटा पद्यको एक अंशमा लक्षण र एक अंशमा उदाहरण दिएर सहज ढङ्गले अलङ्कारको बोध गराउने प्रयास गरिएको छ । साथै प्रसिद्ध कविका कवितामा अलङ्कारको समन्वयका लागि गद्य वाक्यहरू दिएर अझ सुबोध्य बनाइएको छ । साहित्य-प्रदीपमा निम्न अलङ्कारहरूको विश्लेषण गरिएको छ ।   
**शब्दालङ्कार**   
	शब्दालङ्कारमा अनुप्रासका छेक, वृत्ति र अन्त्य गरी ३ भेद र यमकको मात्र चर्चा गरिएको छ । अन्य शब्दालङ्कार आवश्यक नभएको कुरालाई पुष्टि गरिएको छ ।   
**अर्थालङ्कार**   
	उपमा, रसनोपमा, मालोपमा, अनन्वय, उपमेयोपमा, प्रतीप, स्मृति, भ्रान्ति, सन्देह, व्यतिरेक, तुल्ययोगिता, दीपक३, प्रतिवस्तूपमा, दृष्टान्त, रूपक४, परिणाम, अपह्नुति, उल्लेख, निदर्शना, उत्प्रेक्षा, मीलित, सामान्य, उन्मीलित, विशेषक, सहोक्ति, विनोक्ति, श्लेष, समासोक्ति, अप्रस्तुतप्रशंसा, अतिशयोक्ति५, स्वभावोक्ति, उदात्त, अत्युक्ति, भाविक, विरोध, व्याघात, असङ्गति, विभावना, विशेषोक्ति, व्याजस्तुति, आक्षेप, विषम३, विशेष३, अधिक, विचित्र, काव्यलिङ्ग, अर्थान्तरन्यास, पर्यायोक्ति, कारणमाला, एकावली, परिकर, पर्याय, अन्योन्य र सम गरी ५४ अर्थालङ्कार रहेका छन् ।   
**नेपाली अलङ्कार परिचय**   
	संस्कृत भाषाविज्ञ साहित्यकार भरतराज पन्तको ‘नेपाली अलङ्कार परिचय’ सरल अलङ्कारबोधक कृति हो । यसमा नेपाली काव्यमा प्रयुक्त प्रायः सबै अलङ्कारको चर्चा पाइन्छ । यसमा अलङ्कारका लक्षणहरू काव्यप्रकाश र कुवलयानन्दबाट लिइएको लेखकले जनाएका छन् । उदाहरण चाहिँ लेखकले आफ्नै काव्यकृतिहरू दोभान (महाकाव्य), शैलपुत्री खण्डकाव्य, चन्द्रहास खण्डकाव्य, दिनेश शोककाव्य, नमस्कार मुक्तककाव्य आदिबाट लिइएका छन् । कतिपय उदाहरण ऋतुविचार, तरुणतपसी, शाकुन्तल, भिखारी, राष्ट्रनिर्माता, गौरी जस्ता प्रसिद्ध कृतिहरूबाट पनि उद्धृत छन् । अलङ्कारको प्रारम्भिक अध्ययनका लागि यो कृति अत्यन्त उपयोगी रहेको छ।   
**अलङ्कार सागर सोपान**   
	पथिक कवि लक्ष्मीप्रसाद आचार्यको **अलङ्कार** **सागर** **सोपान** सरल र सुबोध्य शैलीमा लेखिएको कृति हो । यसमा अलङ्कारका लक्षणहरू पौरस्त्य काव्यशास्त्रीहरूकै लक्षणबाट सार ग्रहण गरी अनुष्टुप् छन्दमा सुबोध्य पद्यहरूमार्फत् प्रस्तुत गरिएको छ । उदाहरणहरू चाहिँ कतै स्वरचित पद्य, कतै प्रसिद्ध साहित्यकारका पद्य र कतै श्रुतिपरम्पराबाट आएका फुटकर पद्यहरू पनि रहेका छन् । नेपाली साहित्यकारका कृतिमा पाइने प्रायः सबै अलङ्कारका स्वरूप र उदाहरण यस कृतिमा पाइन्छन् ।  	  
**छन्दोऽलङ्कारमाला**   
	छन्द र अलङ्कारको सुबोध्य र विस्तृत चर्चा गरिएको नारायण सापकोटाद्वारा रचित **छन्दोऽलङ्कारमाला** कृतिले पाठकलाई प्रायः सबै अलङ्कारहरूको बारेमा ज्ञान गराउन सक्ने देखिन्छ । यसमा संस्कृत काव्यशास्त्रीहरूका लक्षणशास्त्रबाट अलङ्कारका स्वरूपको सार ग्रहण गरी अनुष्टुप् छन्दका माध्यमले कवितात्मक शैलीले प्रस्तुत गरिएको छ । अलङ्कारको स्वरूपलाई बुझाउन गद्यमा समेत स्पष्टीकरण दिइएको छ । अलङ्कारको उदाहरणका लागि चाहिँ कतिपय स्वरचित पद्य छन् भने धेरैजसो प्रसिद्ध नेपाली कविहरूका सुबोध्य कविताहरू सङ्ग्रह गरिएको छ ।   
**पूर्वीय समालोचना सिद्धान्त**   
	पौरस्त्य काव्यशास्त्रमा वर्णित प्रायः सबै काव्यतत्त्वका बारेमा उल्लेख गरिएको हेमाङ्गराज अधिकारीको **पूर्वीय समालोचना सिद्धान्त** काव्याङ्गहरूको सङ्क्षेपमा चर्चा गरिए पनि सामान्य बोधका लागि पर्याप्त रहेको छ । यसमा ३ शब्दालङ्कार र २८ अर्थालङ्कारको लक्षण र उदाहरण प्रस्तुत गरिएको छ । अलङ्कारका लक्षणहरूमा संस्कृत काव्यशास्त्रीहरूका लक्षणलाई सरल गद्यमा प्रस्तुत गरिएको छ। उदाहरणहरूमा चाहिँ नेपाली कविहरूका कवितालाई साभार गरिएको छ ।   
**साहित्य-परिचय**   
	नेपाली साहित्यका विधा र सिद्धान्तको व्यापक चर्चा गरिएको हिमांशु थापाद्वारा लिखित **साहित्य-परिचय**मा अलङ्कारलाई पनि विशेष स्थान दिइएको छ । यस कृतिमा ४ शब्दालङ्कार १९ अर्थालङ्कार र २ उभयालङ्कारको विवेचन गरिएको छ । संस्कृत विद्वान्‌हरूका अलङ्कारका लक्षणहरूलाई सुबोध्य गद्य शैलीमा प्रस्तुत गरिएको प्रस्तुत कृतिमा उदाहरणहरू चाहिँ नेपाली कविका प्रसिद्ध कविता रहेका छन् । 

**अलङ्कार र काव्यतत्त्वहरू**  
**अलङ्कार र रस**   
	अलङ्कार र रसका सम्बन्धमा संस्कृत काव्यशास्त्रमा व्यापक मतभेदका साथ विद्वान्‌हरूका विभिन्न अवधारणा रहेका छन् । कतिपय आचार्यहरू आफ्नो पक्षको पोषण गर्ने क्रममा अन्य पक्षलाई निषेध गर्नेसम्मका विचार राख्दछन् । अलङ्कार र रसका सन्दर्भमा निषेधकै अवस्था चाहिँ देखिँदैन । भरतमुनिले प्रस्तुत गरेको रसनिष्पत्ति विषयक सूत्रलाई उत्तरवर्ती आचार्यहरूले निषेध गरेको पाइँदैन तथापि आफ्नो पक्षपोषण गर्दा बेवास्ता चाहिँ अवश्य भएको छ । भरतमुनिको समयपछि अलङ्कारसम्प्रदायको बोलवाला भएको वेला रस बेवास्ताको शिकार भयो । आनन्दवर्धनबाट ध्वनिसम्प्रदायको स्थापना भएपछि रसले उच्च महत्त्व पाएको देखिन्छ । ध्वनिकालमा नै काव्यतत्त्वहरूको स्थान निर्धारण भएको पाइन्छ । ध्वनिसम्प्रदायका पक्षपातीहरूले रसध्वनिलाई काव्यको आत्मा र अलङ्कारलाई रसात्मक काव्यशरीरको महत्ता बढाउने गहनाको मान्यता दिए । रस वा ध्वनिवादीहरूले पनि काव्यमा अलङ्कारको महत्त्वलाई स्वीकारी आफ्ना लक्षण ग्रन्थहरूमा उचित स्थान दिएको पाइन्छ । सार रूपमा रसात्मक काव्यशरीर अलङ्कार्य हो भने उपमादि अलङ्कार त्यसका आभूषण हुन् । यिनले काव्यलाई आकर्षक बनाउँछन् । आत्मारहित शरीरको कल्पनासम्म गर्न सकिँदैन । अलङ्कारवादीहरूले भनेझैं उपमादि अलङ्कारको अभावमा काव्य आभूषण विनाकी युवती समान हुन्छ । जसमा स्वभाविक आकर्षण भएपनि बाह्य आकर्षणका अभावले अनाकर्षक देखिन्छ । यसर्थ अलङ्कार विना काव्यै बन्दैन भन्ने अलङ्कारवादी र अलङ्कार नभएपनि हुन्छ भन्ने ध्वनिवादी दुबै अतिवादी देखिन्छन् । स्वतन्त्र ढङ्गले निष्पक्ष हेर्ने हो भने रस र अलङ्कारको अन्योन्यास्रित सम्बन्ध हुन्छ । अतः अलङ्कार अनिवार्य तत्त्व नभएपनि आवश्यक तत्त्व चाहिँ अवश्य हो भन्ने निष्कर्षमा पुग्न सकिन्छ ।   
**अलङ्कार र ध्वनि**   
	रसध्वनिलाई छाडेर अन्य ध्वनिभेदहरूसँग कतिपय अलङ्कारका भेदहरू नजिकको सम्बन्ध राख्दछन् । त्यस्ता ध्वनिभेदलाई अलङ्कारवादीले अलङ्कारकै रूपमा उल्लेख गरेका छन् । यस बारे ध्वनिवादीहरू तार्किक निर्णय प्रस्तुत गर्दछन् । जुन अर्थ वाच्यायमान अर्थात् वाच्यार्थ प्रधान हुन्छ त्यो अलङ्कारको स्थान हो यदि त्यही अर्थ प्रतीयमान हुन्छ भने त्यो चाहिँ ध्वनिको अवस्था हो । ध्वनिवादीको यो तर्क उपयुक्त मान्न सकिन्छ । समासोक्ति, अप्रस्तुतप्रशंसा, व्याजोक्ति, अतिशयोक्ति जस्ता अलङ्कारमा ध्वनित अर्थ भएपनि त्यो अप्रधान हुन्छ । ध्वनित अर्थ प्रधान भए त्यो ध्वनिको क्षेत्र बन्छ । यसकारण ध्वनिवादीहरूले ध्वनिको वर्गीकरण गर्दा समासोक्ति आदि अलङ्कारमा हुने अर्थ व्यङ्ग्यका रूपमा आयो भने त्यसलाई अलङ्कारको नाम जोडेर नै 'अलङ्कारध्वनि' नाम दिई ध्वनिको भेद गरेका छन् । यसबाट के बुझिन्छ भने अलङ्कारवादीहरू जुन प्रतीयमान अर्थलाई समेत अलङ्कार मान्ने गर्दथे त्यसमा भेद गरी एउटै अर्थ वाच्यायमान रहँदा अलङ्कार र प्रतीयमान रहँदा अलङ्कारध्वनि हुन्छ भनी ध्वनिवादीहरूले अर्थको अवस्था अनुसार अलङ्कार र अलङ्कारध्वनिको स्थान स्पष्ट गरे जुन उपयुक्त नै देखिन्छ ।   
**अलङ्कार र रीति**   
	ध्वनिसम्प्रदायको उदयपछि काव्यतत्त्वहरूको स्थाननिर्धारण गर्ने क्रममा रीतिलाई 'अवयवसंस्थानविशेषवत्' भनी काव्यशरीरको अङ्गविन्यासका रूपमा हेरियो । जसअनुसार अलङ्कारझैं रीतिलाई पनि काव्यको बाह्यतत्त्व मानिएको छ । रीति र अलङ्कारको निकट सम्बन्ध रहेको पाइन्छ । अझ शब्दालङ्कार र रीति दुबै शब्दमा आधारित रहेकाले शब्दालङ्कार र रीति नजिक देखिन्छन् । शब्दको सुन्दर अवस्थितिले शब्दालङ्कार बन्छ । रीतिमा पनि शब्दको सुन्दर अभिव्यक्ति अपेक्षित हुन्छ । रीतिबद्ध शब्दबाटै अलङ्कारको अभिव्यक्ति हुने हुँदा अलङ्कार र रीति नजिक मानिन्छन् ।   
**अलङ्कार र गुण**   
	  
**अलङ्कार र वक्रोक्ति**   
	यी दुबै काव्यतत्त्व अलङ्कारविकासको प्रारम्भिक चरणमा फरक थिएनन् । वक्रोक्ति पनि अलङ्कारकै एक भेद थियो । भामहले त वक्रोक्ति अलङ्कारको आधार तत्त्व हो; यो गम्य रूपमा सबै अलङ्कारमा हुन्छ भन्ने धारणा राखेका थिए-  
		सैषा सर्वत्र वक्रोक्तिरनयार्थो विभाव्यते ।   
		यत्नोऽस्यां कविना कार्यः कोऽलङ्कारोऽनया विना ॥ (काव्यालङ्कार ….)  
	वक्रोक्ति सबै अलङ्कारमा रहेर अलङ्कारलाई सुशोभित गराउँछ । यस विना अलङ्कार नै नहुने हुँदा कविले यस बारे सचेत रहनुपर्छ । यही सङ्केतका आधारमा कुन्तकले विशाल वक्रोक्ति सम्प्रदायको स्थापना गर्ने अठोट गरे । आचार्य दण्डीले पनि अतिशयका नामले वक्रोक्तिलाई अलङ्कारको मूल तत्त्व मानेका छन् । यति हुँदाहुँदै पनि कुन्तकबाहेक अन्य विद्वान्‌हरूले वक्रोक्तिलाई केवल अलङ्कारको एक भेद स्वीकार गरेका छन् । उनीहरू बाङ्गो वा घुमाउरो अर्थ अभिव्यक्त हुने अलङ्कारको एक भेदलाई वक्रोक्ति मान्दछन् । कुन्तकले चाहिँ पूर्वाचार्यले सङ्केत गरेको वक्रोक्तिलाई व्यापक बनाएर वक्रोक्ति सम्प्रदायको स्थापना गरे ।   
	अलङ्कार र वक्रोक्ति दुबैको दृष्टिकोण वस्तुवादी छ । दुबैका अनुसार काव्यको सौन्दर्य वस्तुगत नै हो किनकि दुबैले कविकौशलमा काव्यसौन्दर्य आधारित हुन्छ भनेका छन् । दुबैमा भनाइको ढङ्ग वा उक्तिवैचित्र्यको नै प्रधानता हुन्छ । दुबैले रसलाई उक्तिमै आश्रित मानेका छन् ।   
	अलङ्कार सम्प्रदायले रसलाई रसवदादि अलङ्कारमा सीमित गर्छ भने वक्रोक्ति सम्प्रदायले रसलाई बढी महत्त्व दिन्छ । प्रबन्धवक्रता नामक वक्रोक्ति भेदमा रसलाई अधिक महत्त्वका साथ समावेश गरिएको छ । अलङ्कार काव्यको बहिरङ्ग सौन्दयर्यका लागि प्रसिद्ध छ, तर वक्रोक्ति आन्तरिक सौन्दर्यमा बल दिन्छ । अलङ्कारभन्दा वक्रोक्ति बढी सूक्ष्म र पूर्ण छ । वक्रोक्तिमा रसलाई महत्त्व दिइएकाले उदारता पनि छ । अलङ्कारले शब्द र अर्थलाई बढी महत्त्व दिएको छ भने वक्रोक्तिले कविस्वभावलाई आदर गरेको छ ।    
	अलङ्कार र वक्रोक्तिका बीच यस्ता समानता र भिन्नता पाइएपनि वक्रोक्तिलाई अलङ्कारकै उपजीव्य मानिन्छ किनकि वक्रोक्ति शून्यबाट सिर्जित होइन । यो त भामह र दण्डीले वक्रोक्तिलाई व्यापकता दिएको आधारभूमिमा खडा गरिएको विचार स्तम्भ हो । उनीहरूले पनि वक्रोक्तिलाई सबै अलङ्कारमा रहने व्यापक तत्त्वका रूपमा स्वीकारेका थिए । यसर्थ अलङ्कार र वक्रोक्ति प्रारम्भिक चरणमा खासै भिन्न नभएपनि वक्रोक्तिले सम्प्रदायको रूप लिएपछि यी दुईमा प्रशस्त भिन्नता देखिएका हुन् ।   
अलङ्कार र औचित्य   
	काव्यरचनाका लागि आवश्यक सबै तत्त्वसँग औचित्यको सम्बन्ध रहेकै हुन्छ । औचित्य विना कुनै तत्त्वले उद्देश्य अनुसार काम गर्न खासै समर्थ हुँदैनन् । त्यसकारण अलङ्कारका लागि पनि औचित्यको महत्त्व उत्तिकै रहेको छ । औचित्य सम्प्रदायका प्रवर्तक आचार्य क्षेमेन्द्रले औचित्यको महत्त्व प्रस्तुत गर्ने क्रममा व्यक्त गरेको विचार अलङ्कारसँग सामञ्जस्य राख्दछ । जसरी मानवशरीरमा आभूषणहरू स्थानौचित्यले मात्र शोभाधायक हुन्छन्, त्यसरी नै काव्यशरीरमा पनि औचित्य अनुसार नै काव्यतत्त्वको विनिवेश उपयुक्त हुन्छ । औचित्य विचार चर्चामा औचित्यको महत्त्वलाई यसरी प्रस्तुत गरिएको छ-   
			कण्ठे मेखलया नितम्बफलके तारेण हारेण वा   
		पाणौ नूपुरबन्धनेन चरणे केयूरपाशेन वा ।   
			शौर्येण प्रणते रिपौ करुणया नायान्ति के हास्यता-  
		मौचित्येन विना रुचिं प्रतनुते नालङ्कृतिर्नो गुणाः ॥ (औचित्यविचारचर्चा)   
(घाँटीमा मेखला, नितम्बमा हार, हातमा पाउजू, खुट्टामा केयूर, शूरवीर झुकेको, शत्रुमा करुणा देखाएको, जस्ता स्थानौचित्य विनाका वस्तुको वर्णन गर्दा हास्यास्पद हुन्छ, त्यस्तै काव्यमा पनि अलङ्कार आदि काव्यतत्त्वको विनिवेशका लागि औचित्यमा ध्यान दिनुपर्छ । अन्यथा काव्य हास्यास्पद हुन्छ)  
	आचार्य क्षेमेन्द्रको यो भनाइ वास्तवमै औचित्यपूर्ण छ । औचित्य विना लोकव्यवहार होस् चाहे काव्यव्यवहार केही पनि उपलब्धिमूलक हुँदैन । त्यसर्थ काव्यमा अलङ्कारको प्रयोग औचित्य अनुसार गर्नु आवश्यक हुन्छ । अतः अलङ्कारको औचित्यसँग नजिकको सम्बन्ध रहेको छ ।   
**अलङ्कारको** **वर्गीकरण**   
	कुनै पनि बृहत् विषयलाई अध्ययन सहजताका लागि वर्गीकरण गर्ने परम्परा छ । अलङ्कार पनि पौरस्त्य काव्यशास्त्रको बृहत् विषय भएकाले विभिन्न आधारमा वर्गीकरण गरी अध्ययनलाई सहज बनाउने प्रयास गरिएको छ । मुख्य रूप सौन्दर्यको आश्रयका आधारमा अलङ्कारलाई शब्द, अर्थ र उभय गरी तीन प्रकारले छुट्याइएको छ । शब्दमा चमत्कृति रहने अनुप्रास यमक आदि शब्दालङ्कार, अर्थमा चमत्कृति रहने उपमा उत्प्रेक्षा आदि अर्थालङ्कार र शब्द र अर्थ दुबैमा वैचित्र्य रहने उभयालङ्कार हुन्छ ।   
	आचार्य भामहको समयपूर्व शब्दालङ्कारवादी र अर्थालङ्कारवादीका बीच उत्कृष्टतालाई लिएर विद्वान्‌हरू बीच मतवैभिन्न्य रहेको थियो भन्ने भामहले उल्लेख गरेका छन् । यिनले दुबैमा सौन्दर्य रहने भनी समन्वयको बाटो अपनाएका छन् । तथापि अलङ्कारशास्त्रीहरू शब्दालङ्कारभन्दा अर्थालङ्कारतर्फ बढी आकर्षित भई अर्थालङ्कारको भेद-उपभेदको चर्चा बढी गर्दछन् ।  
	शब्दमा चमत्कार रहने अलङ्कारलाई शब्दालङ्कार भनिन्छ । काव्यमा प्रयुक्त शब्दको आश्रय लिएर सौन्दर्य प्रकट गर्ने शब्दालङ्कार हुन्छ । यस प्रकारका अलङ्कारहरूमा  **'शब्दपरिवृत्त्यसहत्वम्'** शब्दको परिवर्तनलाई सहन नगर्ने गुण हुन्छ ।  कुनै सौन्दर्यप्रकाशक शब्दको सट्टा अर्को शब्द राख्दा अलङ्कारको अवस्थिति रहँदैन । अनुप्रास, यमक, शब्दश्लेष आदि शब्दालङ्कार हुन् । यस विपरीत **'शब्दपरिवृत्तिसहत्वम्'** शब्दपरिवर्तन सहज हुने, समान अर्थ भएको जुनसुकै शब्द राखेपनि फरक नपर्ने  अर्थालङ्कार हुन्छ । अर्थालङ्कारको विषय व्यापक भएकाले अलङ्कारशास्त्रीहरू अर्थालङ्कारको वर्गीकरणमा विशेष रुचि देखाउँछन् ।   
	अर्थालङ्कार-वर्गीकरण इतिहास हेर्दा सर्वप्रथम रुद्रटको नाम आउँछ । यिनले अर्थालङ्कारलाई चार भागमा वर्गीकरण गरेका छन् । त्यसपछि रुय्यकको अलङ्कारवर्गीकरण प्रसिद्ध छ । पौरस्त्य अलङ्कारशास्त्रमा यिनै दुई विद्वान्‌को अलङ्कारवर्गीकरण उल्लेख्य रहेकाले यहाँ क्रमशः चर्चा गरिन्छ ।   
**आचार्य** **रुद्रटको वर्गीकरण**    
	यिनले अर्थालङ्कारलाई गम्यार्थका आधारमा वास्तव औपम्य अतिशय र श्लेष गरी ४ भागमा वर्गीकरण गरेका छन्-  
		अर्थस्यालङ्कारा वास्तवौपम्यातिशयः श्लेषः ।   
		एवमेषा विशेषा अन्ये तु भवन्ति निश्शेषाः ॥ (काव्यालङ्कार ७/९)  
**वास्तव वर्ग**  
	वस्तुको स्वरूप कथन गरिएको वास्तवमूलक अलङ्कार हुन्छ । यो पुष्ट अर्थ भएको अश्लिष्ट र अतिशयता रहित हुन्छ । यसमा उपमान रहँदैन । अन्य विपरीत अर्थको अपेक्षा पनि गरिँदैन-   
		वास्तवमिति तज्ज्ञेयं क्रियते वस्तुस्वरूपकथनं यत् ।   
		पुष्टार्थमविपरीतं निरुपममनतिशयमश्लेषम् ॥ (काव्यालङ्कार ७१/१०)  
	यस समूहमा सहोक्ति, समुच्चय, जाति, यथासङ्ख्या, भाव, पर्याय, विषम, अनुमान, दीपक, परिकर, परिवृत्ति, परिसङ्ख्या, हेतु, कारणमाला, व्यतिरेक, अन्योन्य, उत्तर, सार, सूक्ष्म, लेश, अवसर, मीलित र एकावली गरी २३ अलङ्कार पर्दछन् ।   
**औपम्य वर्ग**   
	वक्ताद्वारा प्रस्तुत वस्तुको स्वरूपको सम्यक् प्रतिपादनका लागि अप्रस्तुत वस्तुको उपस्थापन गरिएका अलङ्कारहरू यस अन्तर्गत पर्दछन् ।   
		सम्यक्प्रतिपादयितुं स्वरूपतो वस्तु तत्समानमिति ।   
		वस्त्वन्तरमभिदध्याद्वक्ता यस्मिंस्तदौपम्यम् ॥ (काव्यालङ्कार ८/१)  
	यस समूहमा उपमा, उत्प्रेक्षा, रूपक, अपह्नुति, , समासोक्ति, मत, उत्तर, अन्योक्ति, प्रतीप, अर्थान्तरन्यास, उभयन्यास, भ्रान्तिमान्, आक्षेप, प्रत्यनीक, दृष्टान्त, पूर्व, साम्य र स्मरण गरी १९ अलङ्कार पर्दछन् ।   
**अतिशय वर्ग**  
	यस अन्तर्गत पर्ने अलङ्कारहरूमा अर्थ र धर्मका नियमहरू निश्चित रूपमा नरहेर कतै लोककै विपरीतसमेत हुन पुग्छन् ।   
		यत्रार्थधर्मनियमः प्रसिद्धिबाधाद्विपर्ययं याति ।   
		कश्चित्क्वचिदतिलोकं स स्यादित्यतिशयस्तस्य ॥ (काव्यालङ्कार ९/१)  
	यस वर्गमा पूर्व, विशेष, उत्प्रेक्षा, विभावना, अतद्गुण, अधिक, विरोध, विषम, असङ्गति, पिहित, व्याघात र अहेतु गरी १२ अलङ्कार पर्दछन् ।   
**श्लेष वर्ग**  
	अनेकार्थक पदहरूद्वारा रचना गरिएको एक वाक्यले अनेकार्थ बोध गराएमा अर्थश्लेष हुन्छ ।   
		यत्रैकमनेकार्थैर्वाक्यं रचितं पदैरनेकस्मिन् ।   
		अर्थे कुरुते निश्चयमर्थश्लेषः स विज्ञेयः ॥ (काव्यालङ्कार १०/१)  
	यस समूहमा अविशेष, विरोध, अधिक, वक्र, व्याज, उक्ति, असम्भव, अवयव, तत्त्व र विरोधाभास गरी १० अलङ्कार पर्दछन् ।   
**आचार्य रुय्यकको वर्गीकरण**  
	पौरस्त्य अलङ्कारशास्त्रमा रुय्यकको अर्थालङ्कारवर्गीकरण व्यवहारिक र वैज्ञानिक देखिन्छ । उत्तरवर्ती आचार्यहरूले पनि यिनको वर्गीकरणलाई उपयुक्त मानी स्वीकार गरेका छन् । यिनले गम्य अर्थका आधारमा अर्थालङ्कारलाई सादृश्य-गर्भ, विरोध-गर्भ, शृङ्खलाबन्ध, न्याय-गर्भ र गूढार्थप्रतीति गरी पाँच भेद र विभिन्न उपभेदमा वर्गीकरण गरेका छन् ।   
**सादृश्यगर्भ**   
	उपमान र उपमेयको सादृश्य नै मूल वाक्यार्थका रूपमा रहने अलङ्कारहरू सादृश्यगर्भ अन्तर्गत पर्दछन्। यसका पनि भेदाभेदतुल्यप्रधान, अभेदप्रधान र गम्यमानौपम्य गरी तीन उपभेद देखाइएका छन् ।   
**भेदाभेदतुल्यप्रधान**   
	उपमान र उपमेयको भेद र अभेदको समान प्रधानता रहने अलङ्कारहरू यस अन्तर्गत पर्दछन् । उपमा, उपमेयोपमा, अनन्वय र स्मरण यस वर्गमा पर्ने अलङ्कार हुन् ।   
**अभेदप्रधान**   
	उपमान र उपमेयमा अभेद सम्बन्धको प्रधानता रहने अलङ्कारहरू यस उपवर्गमा पर्दछन् । यसमा रूपक, परिणाम, सन्देह, भ्रान्तिमान्, उल्लेख, अलह्नुति, उत्प्रेक्षा र अतिशयोक्ति छन् ।   
**गम्यमानौपम्य**   
	सादृश्य गम्य (भित्री रूपमा) रहने अलङ्कारहरू गम्यमानौपम्य उपभेदमा पर्दछन् । यस उपवर्गमा पर्ने अलङ्कारहरू तुल्ययोगिता, दीपक, प्रतिवस्तूपमा, दृष्टान्त, निदर्शना, व्यतिरेक, सहोक्ति, विनोक्ति, समासोक्ति, परिकर, श्लेष, अप्रस्तुतप्रशंसा, पर्यायोक्ति, अर्थान्तरन्यास, व्याजस्तुति र आक्षेप छन् ।   
विरोधगर्भ   
	सामान्यतया वर्णित वस्तुहरूमा विरुद्ध भाव रहने अलङ्कारहरू विरोधगर्भ अन्तर्गत पर्दछन् । यस वर्गमा विरोध, विभावना, विशेषोक्ति, सम, विषम, विचित्र, अधिक, अन्योन्य, विशेष, व्याघात र असङ्गति जस्ता अलङ्कार पर्दछन् ।   
शृङ्खलाबन्ध   
	वस्तुवर्णनमा पद-वाक्यगत शृङ्खलाक्रम रहने अलङ्कारहरू शृङ्खलाबन्ध वर्गमा पर्दछन् । कारणमाला एकावली मालादीपक र सार यस अन्तर्गत पर्ने अलङ्कार हुन् ।   
न्यायमूलक  
	लोकव्यवहार वा शास्त्रमा प्रसिद्ध न्याय वा प्रमाण मूल रहने अलङ्कारहरू यस वर्गमा पर्दछन् । यसका पनि तर्कन्याय, वाक्य वा काव्यन्याय र लोकन्याय गरी तीन भेद देखाइएको छ ।   
तर्कन्याय- काव्यलिङ्ग र अनुमान ।   
वाक्य/काव्यन्याय- प्रत्यनीक प्रतीप मीलित सामान्य तद्गुण अतद्गुण र उत्तर ।   
लोकन्याय- यथासङ्ख्य पर्याय परिवृत्ति अर्थापत्ति विकल्प परिसङ्ख्या समुच्चय र समाधि ।   
गूढार्थप्रतीतिमूलक   
	गहिरो वा घुमाउरो अर्थ अभिव्यक्त हुने अलङ्कार यस वर्गमा पर्दछन् । सूक्ष्म व्याजोक्ति र वक्रोक्ति यस अन्तर्गत पर्दछन् ।   
	पौरस्त्य काव्यशास्त्रमा अलङ्कारको स्थान सम्मानजनक छ । अलङ्कार सम्प्रदायले यस तत्त्वलाई अधिक महत्त्व दिएको छ । परापूर्व कालदेखि लोकव्यवहारमा समेत प्रयोग हुँदै आएको अलङ्कार भरत भामह हुँदै अहिलेको समयमा आइपुग्दा यसले काव्यसौन्दर्यको साधनका रूपमा मान्यता पाएको छ । शब्द र अर्थाश्रित अलङ्कारले काव्यलाई सम्प्रेष्य बनाउन विशेष भूमिका खेलेको हुन्छ । पौरस्त्य काव्यशास्त्रमा अङ्कारको स्थानका सम्बन्धमा आचार्यहरू बीच मतैक्य रहेको पाइँदैन । अलङ्कारहरू काव्यका अनिवार्य तत्त्व हुन् भन्ने र बाह्य सौन्दर्य सिर्जना गर्ने ऐच्छिक तत्त्व मात्र हुन् भन्ने दुई किसिमका विचार पाइन्छन् । व्यापक मतमतान्तरपछि अन्ततः काव्यका सौन्दर्यवर्धक तत्त्व नै हुन् भन्ने कुरामा अधिकांश अलङ्कारशास्त्रीहरू सहमत देखिन्छन् । लामो इतिहास र तर्क वितर्कको शृङ्खला बोकेको अलङ्कार सर्वमान्य साहित्य सिद्धान्तका रूपमा स्थिर हुन पुगेको छ । सामान्यतया शब्द, अर्थ र उभय वा मिश्र गरी तीन प्रकारमा विभक्त अलङ्कारलाई रुद्रट, रुय्यक जस्ता अलङ्कारवादीहरूले मूल तत्त्वका रूपमा वर्गीकरण गरी अलङ्कार अध्ययनमा सरलता सिर्जना गरेका छन् । भरत, भामहदेखि हेमचन्द्रसम्म तीव्र रूपमा र त्यसपछि सामान्य रूपमा अध्ययन, अनुसन्धान हुँदै आएको अलङ्कारतत्त्व पौरस्त्य काव्यशास्त्रको महत्त्वपूर्ण हिस्सा बन्न पुगेको छ । 

**द्वितीय प्रदीप**  
**अलङ्कार-स्वरूप**  
	नेपाली साहित्यमा प्रयोग हुने अलङ्कारहरूमा मुख्यतया शब्दालङ्कार अर्थालङ्कार हुन् । यहाँ सूचिकटाह (सानो कामलाई प्राथमिकता) न्याय अनुसार शब्दालङ्कारको चर्चा पहिले गरिन्छ ।   
शब्दालङ्कार   
	शब्दमा आश्रित रही काव्यात्मभूत रसलाई उपकार गर्ने शब्दालङ्कार हुन्छ । पौरस्त्य विद्वान्‌हरूले शब्दालङ्कारको सङ्क्षिप्त परिभाषा 'शब्दपरिवृत्त्यसहत्वं शब्दालङ्कारत्वम्' भनी गरेका छन् । काव्य-वाक्यमा जुन-जुन शब्द राख्दा अनुप्रासादि शब्दालङ्कारको सिर्जना भएको छ; ती शब्दका सट्टामा अरु शब्द राख्दा अलङ्कारको अस्तित्व रहँदैन भने त्यो शब्दालङ्कार हुन्छ । यसको चमत्कृति केवल शब्द-सजावटमा मात्र रहन्छ । शब्दालङ्ककारमा अनुप्रासका छेक वृत्ति श्रुति अन्त्य लाटानुप्रास गरी ५ भेद यमक र श्लेष पर्दछन् ।   
अनुप्रास अलङ्कार   
	'आस्' आधारपदमा 'अनु' र 'प्र' उपसर्ग लागेर निर्मित अनुप्रास शब्दको सामान्य अर्थ वर्णहरूलाई राम्ररी मिलाएर राख्नु भन्ने हुन्छ । पहिले प्रयुक्त वर्णभन्दा पछि उस्तै उस्तै वर्णहरू प्रयोग गर्नु नै अनुप्रास हो । यो आयासिक नभएर स्वभाविक भए बढी सौन्दर्यपूर्ण हुन्छ भन्ने विद्वान्‌हरूको भनाइ छ । यसलाई नेपालीमा तुकबन्दी भन्ने चलन पनि छ । काव्यमा श्रुतिमधुरता बढाउन अनुप्रासको निकै महत्त्व रहेको छ । अनुप्रासको प्रारम्भिक प्रयोग आचार्य भामहबाट भएको हो । त्यसपछि प्रायः सबै उत्तरवर्ती आचार्यहरूले यसलाई मुख्य शब्दालङ्कारका रूपमा मानेका छन् । यसको स्वरूपका बारेमा पौरस्त्य विद्वान्‌हरूले विभिन्न धारणा राखेका छन् ।   
**आचार्य** **भामह** \- एकै रूपमा वर्णहरूको विन्यासलाई अनुप्रास भनिन्छ ।   
			**(सरूपवर्णविन्यासमनुप्रासं प्रचक्षते।, काव्यालङ्कारः, २/५)**  
**आचार्य** **मम्मट** \- समान वर्णहरूको रसादिपरक उत्कृष्ट विन्यास नै अनुप्रास हो ।   
               **(वर्णसाम्यमनुप्रासः । रसाद्यनुगतः प्रकृष्ट न्यासोऽनुप्रासः, काव्यप्रकाशः९/७९)**  
**आचार्य** **विश्वनाथ** \- स्वरहरूको वैसम्य रहेपनि शब्दको समानता भएमा अनुप्रास हुन्छ ।  
			**(अनुप्रासः शब्दसाम्यं वैसम्येऽपि स्वरस्य यत्, साहित्यदर्पणः, १०/३)**   
	काव्यको आत्मभूत रसलाई उपकार कारक वर्णहरूको अनुगत साम्य नै अनुप्रास हो। वर्णहरूका यस्तो रखाइ स्वभाविक र सौन्दर्यपूर्ण हुनु जरुरी हुन्छ।   
अनुप्रासका भेद   
	पौरस्त्य काव्यशास्त्रीहरूले अनुप्रासका भेदहरू भिन्न भिन्न प्रकारले गरेका छन्  । मम्मटले अनुप्रासलाई छेक र वृत्ति गरी दुई भागमा विभाजन गरेर वृत्त्यनुप्रासभित्र उपनागरिका आदि रीतिलाई समेटेका छन् । यिनी रीति र अनुप्रासमा विभेद मान्दैनन् । अर्का विद्वान् कविराज विश्वनाथले वर्ण वा शब्दको क्रमभेदका आधारमा अनुप्रासका छेक वृत्ति श्रुति अन्त्य लाट गरी ५ भेद देखाएका छन् जसलाई प्रायशः आचार्यहरूले स्वीकार गरेका छन् । नेपाली साहित्यमा पनि यिनै भेदको चर्चा गरेको पाइन्छ ।   
**छेकानुप्रास**   
		**(छेको व्यञ्जनसङ्घस्य सकृत् साम्यमनेकधा, साहित्यदर्पणः, १०/३)**  
	छेकको आशय छाँट मिलेको भन्ने हुन्छ । छाँट मिलेका व्यञ्जनयुक्त शब्दको आवृत्तिलाई छेकानुप्रास भनिएको पाइन्छ । एकभन्दा बढी व्यञ्जनको स्वरूप र क्रमसहित एकपटक साम्य देखाइएमा छेकानुप्रास हुन्छ । एकभन्दा बढी व्यञ्जनहरू स्वरूप र क्रमसहित दोहोरिएर शब्दसौन्दर्य सिर्जना गर्ने छेकानुप्रास हो ।   
उदाहरण   
			शरीर हर्हरी बल्दो तृषार्त प्रेतझैं बनी ।		  
			गुहार जसको माग्छ भयले भाग्छ त्यो पनि ॥  (अश्वत्थामा १/१)    
	यहाँ 'ग्छ' व्यञ्जनसमूहको स्वरूप र क्रमले एकपटक समान आवृत्ति भएकाले पद्य श्रुतिमधुर बनेको छ, त्यसैले यस पद्यांशमा छेकानुप्रास अलङ्कार रहेको छ ।   
**वृत्त्यनुप्रास**   
			**अनेकस्यैकधा साम्यमसकृद् वाप्यनेकधा ।**   
			**एकस्य सकृदप्येष वृत्त्यनुप्रास उच्यते ॥ (साहित्यदर्पणः १०/४)**  
	व्यञ्जनहरूको विभिन्न प्रकारले आवृत्ति हुँदा वृत्त्यनुप्रास हुन्छ । अनेक व्यञ्जनको स्वरूपमात्र आवृत्ति, अनेक व्यञ्जनको स्वरूप र क्रम दुबै किसिमको आवृत्ति, एक व्यञ्जनको एकपटक आवृत्ति र एक व्यञ्जनको अनेकपटक आवृत्ति हुँदा वृत्त्यनुप्रास हुन्छ ।   
उदाहरण   
		आफ्नै शरीर झन्कारी झ्याम्किरी गीत गाउँथ्यो ।   
		सुन्दा सुन्दै स्वयंलाई स्वयंभित्र निदाउँथ्यो ॥ (अश्वत्थामा १/२)  
	यस गीतांशमा 'र' वर्ण एकै स्वरूपमा अनेकपटक आवृत्त भएकाले श्रुतिमधुरता सिर्जना भई वृत्त्यनुप्रास अलङ्कार बनेको छ ।   
		शान्त शीतल एकान्त हिमवन्त हिमाल हे ।   
		पिताले पुत्रलाई झैं काखमाथि उचाल हे ॥ (अश्वत्थामा १/१)  
	यहाँ 'न्त' वर्णसमूहको अनेक बार 'श' को एकपटक 'ह' को अनेकपटक आवृत्ति हुँदा पठन र श्रवणमा मधुरता सिर्जना भएकाले वृत्त्यनुप्रास अलङ्कार रहेको छ ।   
श्रुत्यनुप्रास   
		उच्चार्यत्वाद्यदेकत्र स्थाने तालुरदादिके ।   
		सादृश्यं व्यञ्जनस्यैव श्रुत्यनुप्रास उच्यते ॥ (साहित्यदर्पणः,१०/५)	  
	तुल्यस्थानी (कण्ठ, तालु, दन्त आदि) वर्णहरूको आवृत्ति भएमा श्रुत्यनुप्रास अलङ्कार हुन्छ ।   
उदाहरण   
		गर्भको शिशु चल्दैछ किन हो तर्सिरै'छ रे ।  
		स्वर्गको दूत धर्तीमा नटेक्तै फर्किरै'छ रे ॥ (अश्वत्थामा ३/२)  
	यस गीतांशमा त् द् ध् जस्ता दन्त्यस्थानी वर्णहरूको आवृत्ति भएर श्रुतिमधुरता थपिएकाले वृत्त्यनुप्रास रहेको छ ।   
		दृष्टिले दग्ध ती काम दृष्टिले नै जगाउने ।   
		अम्विके \! छ नमस्कार शिव अर्धाङ्गिनी हुने ॥   
	यहाँ दृष्टि दग्ध जस्ता शब्दहरूमा दन्त्य मूर्धा तालु स्थानी वर्णहरू दोहोरिएर शब्दसौन्दर्य अभिव्यक्त छ । त्यसैले श्रुत्यनुप्रास अलङ्कार रहेको छ ।   
अन्त्यानुप्रास   
		व्यञ्जनं चेद्यथावस्थं सहाद्येन स्वरेण तु ।   
		आवर्त्यतेऽन्त्ययोज्यत्वादन्त्यानुप्रास एव तत् ॥ ( साहित्यदर्पणः, १०/६)  
	आदिस्वरका साथ हरेक पाउका पुछारमा नियमित रूपले वर्णहरूको आवृत्ति भएमा अन्त्यानुप्रास अलङ्कार हुन्छ । यसले पद्यमा श्रुतिमधुरता बढाउँछ ।   
उदाहरण   
		खोस्छ मानिसको दूध मान्छ नै वनि निर्दयी ।   
		ख्वाइरै'छ त्यही दूध कुकुर्नी करुणामयी ॥ (अश्वत्थामा ५/३)  
	यस गीतांशमा पादान्त्य ध्वनि आदिस्वरसहित 'यी' वर्ण दोहोरिएको छ । पाउको अन्त्यमा सस्वर वर्णको आवृत्तिले श्रुतिमधुरता बढाएको छ । अतः यो अन्त्यानुप्रास अलङ्कारको उदाहरण बनेको छ ।   
		लर्काई सुनगाभाको पुष्प-हार कुनै रुख ।   
		विलासी झैं डटेका छन् देखाई हँसिलो मुख ॥ (ऋतुविचार १/६५)  
	यस कवितांशको पादान्त्यमा 'ख' ध्वनिको सस्वर आवृत्ति भएकाले अन्त्यानुप्रास अलङ्कार रहेको छ।   
**लाटानुप्रास** 	  
		**शब्दार्थयोः पौनरुक्त्यं भेदे तात्पर्य मात्रतः ।**   
		**लाटानुप्रास इत्युक्तः …………………॥ (साहित्यदर्पणः १०/७)**  
	एउटै अर्थ रहेका तर तात्पर्य फरक भएका पदसमूहको आवृत्ति हुँदा लाटानुप्रास अलङ्कार हुन्छ । लाट देशवासीले रुचाएको शैली भएकाले यसको नाम लाटानुप्रास रहेको भन्ने विद्वान्‌हरूको भनाइ छ ।   
		सर्वाङ्ग पोल्छ पीडाले यी वाण म झिकूँ भने ।   
		सर्वदा पोल्छ पीडाले यी वाण नझिकूँ भने ॥  (अश्वत्थामा ३/१)  
	यस कविताको पहिलो अंशमा करण अर्थ वाण झिक्दा आउने परिणाम प्रयोज्य छ भने दोस्रोमा अकरण अर्थ वाण नझिक्दा आउने परिणाम प्रयोज्य छ । यसरी दुबै अंशमा समान पद-पदावली प्रयोग भएपनि तात्पर्य फरक रहेकाले लाटानुप्रास अलङ्कारको श्रुतिमधुर शब्दसौन्दर्य प्रकाशित छ ।   
**वक्रोक्ति**   
		**अन्यस्यान्यार्थकं वाक्यमन्यथा योजयेद्यदि ।**   
		**अन्यः श्लेषेण काक्वा वा सा वक्रोक्तिस्ततो द्विधा ॥ (साहित्यदर्पणः, १०/९)**  
	वक्र \+ उक्ति \= वक्रोक्ति, यसको सामान्य अर्थ 'बाङ्गो भनाइ' हो । शब्दालङ्कारका सन्दर्भमा चाहिँ वक्ताद्वारा भिन्न अभिप्रायका लागि प्रस्तुत वाक्यलाई द्व्यर्थक शब्दका कारण श्रोताले भिन्न आशय बुझेमा वक्रोक्ति अलङ्कार हुन्छ। पौरस्त्य विद्वान्‌हरूले वक्रोक्तिलाई विभिन्न तरिकाले परिभाषित गरेका छन् । भामह र दण्डी सबै अलङ्कारको मूल तत्त्व मान्छन् भने कुन्तक काव्यको आत्मा नै मान्न पुग्छन् । ध्वनिवादी आचार्यहरू चाहिँ एउटा अलङ्कारमा सीमित राख्छन् । पौरस्त्य काव्यशास्त्रका अधिकांश विद्वान्‌हरूले ध्वनिवादी आचार्यहरूद्वारा प्रस्तुत अवधारणालाई मानेको पाइन्छ ।   
	यसका श्लेष र काकु गरी दुई भेद हुन्छन्। श्लेष वक्रोक्तिमा  द्व्यर्थक शब्दका कारण भिन्न अर्थ लगाइएको हुन्छ भने काकुमा उच्चार्य ध्वनिको विशेषताका आधारमा विपरीत अर्थ लगाइन्छ ।   
श्लेष वक्रोक्ति 	  
		ऐले मालिक ता कहाँ हिडनु भो ? माली यहाँ को छ है ?  
		दर्शन गर्न म-गर्‌छु खोज शिवको रोक्छन् मगर्‌लाई है ।  
		थुन् देला मकनै यहाँ अब त को ? एक् थुन् दिने मै त हुँ   
		के हाँस्छौ तिमी काम्‌ न काज यसरी ? हाँस् हैन गोरु म हुँ ॥  
	कोही रमाइला कविद्वारा रचना गरिएको यो कवितामा शिव मन्दिरमा शिवका भक्त र नन्दी महाराजको संवाद प्रस्तुत गरिएको छ । शिवभक्तले आफ्ना आराध्य शिवको दर्शन गर्ने इच्छा व्यक्त गर्दा नन्दी महाराजले द्व्यर्थक शब्दको फाइदा उठाई ठट्यौलो पाराको उत्तर दिएकाले यहाँ वक्रोक्तिको लक्षणअनुसार श्लेषवक्रोक्ति अलङ्कार पर्न गएको छ । यहाँ मालिक मगर थुन्देला हाँस्छौ जस्ता श्लिष्ट शब्दलाई फुटाएर भिन्न अर्थ लगाइएको छ ।   
काकु वक्रोक्ति- **भिन्नकण्ठध्वनिधीरैः काकुरित्यभिधीयते** । (साहित्यदर्पणः)  
		देख्दैनन् कविले के चै ? कागले खान्न के कुरा ?   
		जँड्याहा बोल्न के बार्छ ? वेश्याको प्रिय को छ र ?  
	यस कवितामा वक्ताका प्रश्नको भिन्न कण्ठध्वनिका कारण विपरीत अर्थ प्रथम दुई प्रश्नको करण र पछिल्ला दुई प्रश्नको अकरण अर्थ बोध हुन्छ । त्यसकारण यस पद्यमा काकु वक्रोक्ति अलङ्कार रहेको छ ।   
यमक  
		सत्यर्थे पृथगर्थायाः स्वरव्यञ्जनसंहते ।   
		क्रमेण तेनैवावृत्तिर्यमकं विनिगद्यते ॥ (साहित्यदर्पणः १०/८)  
	'यमौ द्वौ समजातौ तत्प्रतिकृतिर्यमकम्' अर्थात् यमकको सामान्य अर्थ एकै रूपको जुम्ल्याहा वा दोहोरो भन्ने हुन्छ ।  अर्थ बेग्लै भए पनि एउटै आकार प्रकारका, समान स्वर र व्यञ्जन भएका पदहरू दोहोरिँदा यमक हुन्छ ।   
	पौरस्त्य अलङ्कारशास्त्रीहरूले यमकको विस्तारपूर्वक विवेचन गरेका छन् । संस्कृत साहित्यको विभिन्न कालखण्डमा विद्वान्‌हरू बीच पाण्डित्यको तीव्र होड चलेको इतिहास पाइन्छ । त्यस बखत कविहरू एकाक्षरी श्लोक, यमकका अनेकन भेदको प्रयोगले आफ्नो बौद्धिक क्षमता प्रदर्शन गर्दथे तर काव्यभेदका सन्दर्भमा त्यस्ता काव्यलाई केवल शब्दाडम्बरयुक्त चित्र काव्यको संज्ञा दिइएको पाइन्छ । नेपाली साहित्यका सन्दर्भमा विभिन्नार्थक शब्द दोहोरिंदा सिर्जना हुने सामान्य यमकको मात्र प्रयोग पाइने भएकाले यहाँ यमकका भेदहरूको चर्चा गरिएको छैन ।   
	सामान्यतया स्वरव्यञ्जनसहित एकै स्वरूपका विभिन्नार्थक शब्दहरू दोहोरिँदा यमक अलङ्कार हुन्छ ।   
उदाहरण   
	न त सुते विचरा बिच रातमा, डुलिरहे दिनका दिन काममा ।   
	न त पुग्यो मनमा मनमाफिक, भुलिरहे कवि ता कवितासित ॥ (दोभान,महाकाव्य)  
	यस कवितामा विचरा वि चरा दिनका दिन का मनमा मन मा कवि ता कविता जस्ता पदहरू अर्थाभिप्राय भिन्न भए पनि स्वरव्यञ्जनसहित स्वरूप र क्रमले दोहोरिएका छन् । त्यसैले यहाँ यमक अलङ्कारको श्रुतिसौन्दर्य सिर्जना भएको छ ।   
शब्दश्लेष   
	'श्लिष्' आलिङ्गने धातुबाट 'घञ्' प्रत्यय लागेर श्लेष शब्द व्युत्पन्न भएको हो । यसको सामान्य अर्थ जोडिएको वा टाँसिएको भन्ने हुन्छ । अलङ्कारका सन्दर्भमा पदमा एकभन्दा बढी अर्थ रहेका छन् भने त्यो श्लेष हुन्छ । पौरस्त्य काव्यशास्त्रीहरूले श्लेषलाई शब्दश्लेष र अर्थश्लेष दुवैको चर्चा गरेका छन् । यी दुई भेदको विभाजक बिन्दु भनेको शब्दको परिवर्तन सहने र नसहने नै हो ।    
		श्लिष्टैः पदैरनेकार्थाभिधाने श्लेष इष्यते ।  
		वर्णप्रत्ययलिङ्गानां प्रकृत्यो पदयोरपि ॥   
		श्लेषाद्विभक्तवचनभाषाणामष्टधा च सः । (साहित्यदर्पणः १०/११)	  
	श्लिष्ट पदबाट अनेक अर्थको अभिव्यक्ति भएमा श्लेष अलङ्कार हुन्छ । वर्ण प्रत्यय लिङ्ग प्रकृति पद विभक्ति वचन र भाषाका आधारमा श्लष्ट अर्थ प्रतीति हुनाले शब्दश्लेषका ८ प्रकार हुन्छन् । नेपालीमा यसरी छुट्टाछुट्टै प्रयोग भएको खासै पाइँदैन । त्यसैले सामान्यतया शब्दबाट व्यक्त हुने श्लेषको उदाहरण प्रस्तुत गरिन्छ ।   
उदाहरण :   
		फाँडिए कण्टक-प्रायः बढेका खर-दूषण ।  
		पियारो भो-जन-स्थान रह्यो अध-म-रा-वन(ण)॥ (ऋतुविचार,हेमन्त-६१)  
	कविशिरोमणि लेखनाथ पौड्यालको ऋतुविचारअन्तर्गत हेमन्त ऋतुको सौन्दर्य-वर्णन गरिएको प्रस्तुत पद्यमा काँडाझैं बढेका मानिसलाई घोचेर दुःख दिने दुष्ट खर फाँडिए । त्यसैले आधा मरेको (खुल्ला भएको) वन भोजन (वनभोज) का लागि प्यारो भयो भन्ने प्रासङ्गिक अर्थ रहेको छ ।  कण्टकप्रायः, खरदूषण, भोजनस्थान, अधमरावनजस्ता श्लिष्ट शब्दका माध्यमबाट मानिसका लागि दुःखका काँडा स्वरूप भएका खर र दूषण नाम गरेका राक्षस मारिएपछि जनस्थान (रामायण कालीन गाउँ) सबैका लागि बस्न योग्य प्यारो भयो; अब दुष्ट रावणमात्र बाँकी रह्यो भन्ने पौराणिक कथा दोस्रो अर्थका रूपमा अभिव्यक्त भएको छ । यहाँ प्रयुक्त शब्द परिवर्तन गर्दा श्लेष पनि नरहने हुँदा शब्दपरिवर्तन नसहने शब्दश्लेष अलङ्कार छ ।   
अर्थालङ्कार   
	अर्थमा चमत्कार रहने अर्थालङ्कार हुन्छ । यस्ता अलङ्कारमा अर्थाश्रित सौन्दर्य रहन्छ। अर्थालङ्कारहरूको सामान्य लक्षण शब्दपरिवृत्तिसहत्वम् अर्थात् शब्द परिवर्तनलाई सहन गर्नु हो । कतिपय अलङ्कारवादीहरू शब्दालङ्कारभन्दा अर्थालङ्कारलाई बढी सौन्दर्यप्रदायक मान्दछन्। नेपाली साहित्यमा पाइने अर्थालङ्कारहरू पनि पौरस्त्य काव्यशास्त्रमा चर्चा भएकै हुन् । संस्कृत काव्यशास्त्रमा १ सय ३० भन्दा बढी अलङ्कारको चर्चा पाइन्छ । नेपाली काव्यमा ती सबैका उदाहरणहरू पाउन मुस्किलै पर्छ । जति अलङ्कार पाइन्छन्, तिनको चर्चा यहाँ गरिएको छ ।   
	यहाँ रुय्यकद्वारा वर्गीकरणलाई आधार बनाई अर्थालङ्कारको वर्गगत विशेषताका आधारमा विवेचना गरिएको छ ।   
**सादृश्यमूलक**   
**उपमा अलङ्कार**    
	उप-समीपे, (नजिकमा राखेर) मा-मानम् (तौलिनु) उपमा, अर्थात् उपमेयका नजिक उपमानलाई राखेर गुणवैशिष्ट्यका आधारमा दाज्नु वा तौलिनु नै उपमा हो । उपमेय (प्रस्तुत) पदार्थको सौन्दर्य प्रतिपादनका लागि गुणविशिष्ट उपमान (अप्रस्तुत) पदार्थसँग दाँज्दा वा तुलना गर्दा उपमा अलङ्कार हुन्छ ।   
		उपमा यत्र सादृश्यलक्ष्मीरुल्लसति द्वयोः । (चन्द्रालोकः ५/११)  
	'दुई पदार्थ- उपमेय र उपमानको सादृश्यलक्ष्मी- सादृश्यसौन्दर्य जहाँ उल्लसित हुन्छ त्यहाँ उपमा अलङ्कारको चमत्कृति रहन्छ।'   
	यस अर्थालङ्कारमा उपमेय, उपमान, साधारण, धर्म र वाचक पद गरी चार तत्त्व रहन्छन् । चारै तत्त्व वाच्य अर्थात् शब्दतः उल्लेख भए पूर्णोपमा र एक, दुई वा तीन तत्त्वको अभाव भए लुप्तोपमा हुन्छ । कतिपय अलङ्कारशास्त्रीहरूले उपमालाई अलङ्कारको आत्मास्वरूप सर्वस्व मानेको पाइन्छ-	  
		अलङ्कारशिरोरत्नं सर्वस्वं काव्यसम्पदाम्।   
		उपमा कविवंशस्य मातैवेति मतिर्मम॥ (अलङ्कारशेखरः पृ. ३४)  
	'उपमा अलङ्कार अलङ्कारहरूको शिरोभूषण काव्यसम्पदाको सर्वस्व कविवंशका लागि माता समान हो भन्ने मेरो बुझाइ छ।'   
	त्यस्तै अप्पय दीक्षितले चित्रमीमांसामा उपमालाई रङ्गमञ्चमा कला प्रस्तुत गर्ने सुन्दरी नर्तकीसँग दाँजेर महत्त्व उपमाको महत्त्व प्रस्तुत गरेका छन्-  
		उपमैका शैलुषी संप्राप्ता चित्रभूमिका भेदान् ।   
		रञ्जयति काव्यरङ्गे नृत्यन्ती तद्विदां चेतः ॥ (चित्रमीमांसा, पृ, ६)  
	'उपमा एउटी यस्ती सुन्दरी नर्तकी हो, जसले विभिन्न भूमिकामा काव्यरूपी रङ्गमञ्चमा ओर्लिएर रसिकजनको मनमा नाच्दै आह्लादित बनाउने काम गर्दछे ।'  
	यसका धेरै भेदोपभेद पाइन्छन् । एउटै उपमेयका धेरै उपमान भए मालोपमा उपमेयका लागि प्रयोग गरिएको उपमानलाई क्रमशः उपमेय बनाउँदै लगेमा रशनोपमा जस्ता उपमाका भेदहरू पाइन्छन् । कतिपय अलङ्कारशास्त्रीहरूले अनन्वय उपमेयोपमा आदि अलङ्कारलाई पनि उपमाकै भेद मानेका छन् । उपमाका भेदहरूको विश्लेषण आचार्य विश्वनाथले साहित्यदर्पणमा स्पष्ट ढङ्गले गरेका छन् । सर्वप्रथम पूर्णा र लुप्ता गरी दुई भेद देखाएका उनले क्रमशः पूर्णोपमाका ६ र लुप्तोपमाका २१ भेदको वर्णन गरेका छन्।   
पूर्णोपमा-  
      १. तद्धितगत श्रौती पूर्णोपमा २. समागत श्रौती पूर्णोपमा ३. वाक्यगत श्रौती पूर्णोपमा  
      ४.तद्धितगत आर्थी पूर्णोपमा ५.समासगत आर्थी पूर्णोपमा ६.वाक्यगत आर्थी पूर्णोपमा  
		**सा पूर्णा यदि सामान्यधर्म औपम्यवाचि च ॥**  
		**उपमेयं चोपमानं भवेद्वाक्यमियं पुनः ।**   
		**श्रौती यदेव वा शब्दा इवार्थो वा वतिर्यदि॥**  
		**आर्थी तुल्यसमानाद्यास्तुद्ययार्थो यत्र वा वति ।**   
		**द्वे तद्धिते समासेऽथ वाक्ये पूर्णा षडेव तत् ॥ (साहित्यदर्पणः १०/१५-१६)**  
**लुप्तोपमा**   
	१.तद्धितगत श्रौती २.समासगत श्रौती ३.वाक्यगत श्रौती ४.समासगत श्रौती ५.वाक्यगत आर्थी ६.आधारक्यच् निबन्धना ७.कर्मक्यच् निबन्धना ८.कर्तृ-उपपदक्यङ्‌निबन्धना ९.कर्मोपपदण्मुलनिबन्धना १०.कर्तृ-उपपदण्मुलनिबन्धना ११.समासगत उपमान लुप्तोपमा १२.वाक्यगत उपमान लुप्तोपमा १३.समासगत वाचकलुप्तोपमा १४.क्विप्‌गत वाचकपद लुप्तोपमा १५.समासगत धर्मोपमान लुप्तोपमा१६.वाक्यगत धर्मोपमान लुप्तोपमा १७.समासगत धर्मौपम्यवाचकपदलुप्तोपमा १८.क्विप्‌गत धर्मौपम्यवाचकपद लुप्तोपमा १९.उपमेय लुप्तोपमा २०.धर्मोपमेय लुप्तोपमा २१.धर्मोपमान वाचक लुप्तोपमा ।   
		**लुप्तासामान्यधर्मादेरेकस्य यदि वा द्वयो।**  
		**त्रयाणां वानुपादाने श्रौत्यार्थी साऽपि पूर्ववत्॥**  
		**पूर्णावद्धर्मलोपे सा विना श्रौतीं तु तद्धिते।**  
		**आधारकर्मविहिते द्विविधे च क्यचि क्यङि॥**   
		**कर्मकर्त्रोर्णमुलि च स्यादेवं पञ्चधा पुनः।**  
		**उपमानानुपादाने द्विधा वाक्यसमासयो॥**  
		**औपम्यवाचिनो लोपे समासे क्विपि च द्विधा।**  
		**द्विधा** **समासे वाक्ये च लोपे धर्मोपमानयोः॥**   
		**क्विप्समासगता द्वेधा धर्मेवादिविलोपने।**  
		**उपमेयस्य लोपे तु स्यादेका प्रत्यये क्यचि॥**  
		**धर्मोपमेयलोपेऽन्या त्रिलोपे च समासगा।**  
		**तेनोपमाया भेदाः स्युः सप्तविंशतिसङ्ख्यकाः॥ (साहित्यदर्पणः**, १०/१७-२३)  
	यी पूर्णोपमाका ६ र लुप्तोपमाका २१ गरी उपमाका २७ भेदलाई पौरस्त्य काव्यशास्त्रीहरूले उदाहरणसहित प्रस्तुत गरेका छन् तर नेपाली साहित्यका कृतिहरूमा उपमाका सबै भेदका उदाहरणहरू पाउन कठिन छ किनकि कतिपय उपमाका भेदहरू प्रत्ययबाट व्यक्त हुने खालका छन्; सोही प्रत्ययका शब्दहरूको प्रयोग नेपालीमा हुँदैन । साथै भेद उपभेदको चर्चा सस्कृतमूलक माथिल्लो तहका विद्यार्थीका लागि आवश्यक पर्ने तर यस कृतिको उद्देश्य नवप्रवेशी विद्यार्थीहरूलाई अलङ्कारको सामान्य ज्ञान गराउनु रहेकाले उपमालाई सामान्य पहिचान गराउन केही उदाहरण मात्र उल्लेख गरिन्छ ।   
उदाहरण, पूर्णोपमा १  
		बने संवेदना शून्य बाणले विद्ध मानिस।   
		पन्छीझैं बाजले गाँजी लागेर नङको विष॥ (अश्वत्थामा, अङ्क.३ गी.४)  
	यस गीतांशमा युद्धले पीडित मानिसको भयानक दृश्य वर्णित छ। यहाँ बाण लागेका मानिस उपमेय, बाजले नङ्ग्रा प्रहार गरेको पन्छी उपमान, संवेदना शून्य हुनु साधारण धर्म र झैं वाचक पद गरी उपमाका चारै अङ्गको शब्दशः उपस्थिति रहेकाले यो पूर्णोपमाको उदाहरण बन्न गरएको छ। यहाँ उपमाले युद्धबाट मानवले भोग्नु परेका भयानक पीडाको दुःखद अनुभूति विस्तार गराएको छ।   
पूर्णोपमा २   
		अहा \! त्यो बेलाको क्षणिक पनि आलोक रविको   
		मिठो मर्मस्पर्शी सरस कविताझैं सुकविको । (तरुणतपसी)  
	प्रस्तुत कवितांशमा शीतकालका रविको क्षणिक आलोक उपमेय, सुकविको कविता उपमान, मिठो मर्मस्पर्शी सरस साधारणधर्म, झैं वाचकपदसहित उपमाका सबै तत्त्वको उपस्थिति रहेकाले पूर्णोपमा अलङ्कारको सौन्दर्य प्रकाशित छ। यहाँ उपमाले शीतकालीन सूर्यप्रभाबाट प्राप्त हुने आनन्दानुभूतिको दिव्यसौन्दर्य झल्काएको छ ।   
लुप्तोपमा   
		पठाई रणमा छोरा घामजस्तै बिहानका। (अश्वत्थामा, अङ्क १ गीत ४)  
	यो गीतांश भीषण युद्धमा आफ्नो प्रिय पुत्र पठाएर चिन्तित रहेका पिताको अभिव्यक्ति हो ।  यहाँ छोरो उपमेय घाम उपमान र जस्तै वाचक पदको मात्र उल्लेख छ । घामसँगको सादृश्य कल्पना गर्न कोमलता उज्ज्वलता उदयशीलताजस्ता सामान्य धर्म नै कारण हुन् तर तिनको उल्लेख नगरेकाले यस पद्यमा धर्मलुप्तोपमा रहेको छ। यहाँ उपमाले छोरामा रहेका गुणको सम्झनाद्वारा पितामा चिन्ताको तीव्र वृद्धि गराएको छ ।   
मालोपमा   
		प्रेतात्मा तिनका उड्छन् धुलोझैं धूमकेतुको।  
		यहाँ झिर्झिर झिर्काझैं निभ्दो जीवन बत्तीको॥ (अश्वत्थामा, अङ्क५ गीत६)  
	यस गीतांशमा युद्धमा मारिएका मानिसहरूको प्रेतात्माको अवस्था वर्णित छ। यहाँ प्रेतात्मा रूप एक उपमेयका धूमकेतुको धुवाँ र जीवनरूपी बत्तीको निभ्दो झिर्काजस्ता दुई उपमान आएका छन् । त्यसैले यसमा मालोपमा अलङ्कार रहेको छ । मालोपमाले जीवात्माको भयानक अवस्थालाई रोचक ढङ्गले प्रस्तुत गरेको छ।   
			**उपमाको सादृश्यमूलक अलङ्कारसँग भिन्नता**   
**उपमा र अनन्वय**   
	दुवै सादृश्यमूलक अलङ्कार हुनु समानता भए पनि उपमा अलङ्कारमा उपमेय र उपमान पदार्थ भिन्न हुन्छन् तर अनन्वयमा उपमेय नै उपमान बनेको हुन्छ । उपमेयभन्दा उत्कृष्ट पदार्थ अरू छैन भन्ने आशयको अभिव्यक्तिका लागि उपमेयलाई नै उपमान बनाइएको हुन्छ ।   
**उपमा र उपमेयोपमा**   
	दुवै सादृश्य मूलक अलङ्कार हुनु समानाता भए पनि उपमा एक वाक्यबाट सिद्ध हुन्छ भने उपमेयोपमा अलङ्कारमा दुई वाक्य हुन्छन्। पहिलो वाक्यमा उपमेय रहेको पदार्थ नै दोस्रो वाक्यमा उपमान बनेको हुन्छ । उपमेयोपमा अलङ्कारमा तेस्रो पदार्थलाई निषेध गरिएको हुन्छ । उपमा अलङ्कारमा दुई वस्तुका बीचको सादृश्यमा सौन्दर्य रहेको हुन्छ भने उपमेयोपमा अलङ्कारमा तुलनीय दुई पदार्थबाहेक तेस्रो पदार्थको अभाव छ भन्ने ज्ञानबाट तुलनेय दुई पदार्थको सौन्दर्य झल्किएको हुन्छ ।   
**उपमा र उत्प्रेक्षा**   
	दुवै सादृश्यमूलक भए पनि उपमा भेदाभेद प्रधान उपभेदमा पर्दछ भने उत्प्रेक्षा अभेद प्रधान अध्यवशायमूलक उपभेदमा पर्दछ। उपमा अलङ्कारको अभिव्यक्तिमा झैं जस्तै समान तुल्य आदि वाचक पद रहन्छन् भने उत्प्रेक्षामा हो कि होला कि हुन्छ कि जस्ता वाचक पद प्रयोग गरिन्छन् । उपमा अलङ्कारमा उपमेय र उपमानमा रहने वैशिष्ट्य गुण आदिका आधारमा गरिएको सादृश्य प्रधान हुन्छ भने उत्प्रेक्षामा विशिष्ट गुणयुक्त उपमानसँग गुणसाम्यका आधारमा गरिएको सम्भावना नै प्रधान हुन्छ । उपमा अलङ्कारमा आलङ्कारिक चमत्कृति सादृश्यमा रहन्छ भने उत्प्रेक्षामा सम्भावना आश्रित हुन्छ ।   
**उपमा र रूपक**   
	दुवै सादृश्यमूलक अलङ्कार भए पनि भिन्न-भिन्न उपभेदमा पर्दछन् । उपमा सादृश्यमूलकअन्तर्गत भेदाभेदप्रधान उपभेदमा पर्दछ भने रूपक आरोपाश्रित अभेदप्रधान उपभेदमा पर्दछ । उपमा अलङ्कारमा सादृश्य वाचक पदको महत्त्व रहन्छ तर रूपकमा नै पदको प्रयोग गरिए पनि वाचक पदले त्यति महत्त्व राख्दैन । उपमा अलङ्कारमा आलङ्कारिक चमत्कार सादृश्यमा हुन्छ भने रूपकको आलङ्कारिक सौन्दर्य उपमेयमा उपमानको अभेद आरोपमा झल्किन्छ ।   
**अनन्वय अलङ्कार**   
	'न अन्वयो यस्य अनन्वयः' अर्थात् जुन वस्तु वा पदार्थको सादृश्य दोस्रो पदार्थसँग मिल्न सक्दैन भन्ने भाव अभिव्यक्त हुने अनन्वय अलङ्कार हुन्छ । जुन उपमेय पदार्थको दोस्रो सादृश्य अभावका कारण नै सौन्दर्य झल्किन्छ, त्यो अनन्वय अलङ्कार हो । यसमा एउटै पदार्थ उपमेय र उपमानका रूपमा प्रस्तुत हुन्छ ।   
		उपमानोपमेयत्वं यदेकस्यैव वस्तुनः । (कुवलयानन्दः)  
	एकस्य एव वस्तुनः- एउटै वस्तुको उपमान र उपमेय कल्पना गरिए अनन्वय अलङ्कार हुन्छ ।   
उदाहरण-   	उदारतामा रहने प्रभुत्वमा   
			क्षमा लिएका बलमा विवेकमा ।  
		त्रिलोकमा राम समान राम छन्  
			 यिनै कुरा वेद बखान गर्दछन् ॥ (आदर्शराघव)  
	यस कवितामा उदारता प्रभुत्व क्षमा बल विवेकजस्ता गुणी जन त्रिलोकमा खोज्दा राम भेटिन्छन् । वेदको वर्णन अनुसार राम समान गुण भएका राम मात्र छन् भनी दोस्रो सादृश्यको निषेध गरिएकाले यहाँ अनन्वय अलङ्कार रहेको छ ।    
**उपमेयोपमा अलङ्कार**   
	'उपमेय एव उपमा यत्र, इति उपमेयोपमा' जुन वाक्यार्थमा उपमेयलाई नै उपमान बनाइन्छ त्यहाँ उपमेयोपमा अलङ्कार हुन्छ । दुई वर्णनीय पदार्थभन्दा भिन्न तेस्रो समान वस्तु छैन भन्ने गम्यार्थ प्रस्तुत गर्न उपमेय र उपमानलाई एकआपसमा बदलेर प्रस्तुत गरिँदा बन्ने अलङ्कार नै उपमेयोपमा हो ।   
		'पर्यायेण द्वयोरेतदुपमेयोपमा मता ।' (साहित्यदर्पणः १०/७)  
	'द्वयोः-उपमेय र उपमानको पर्यायेण- क्रमैले वर्णन गर्दा उपमेयोपमा हुन्छ भन्ने विद्वान्‌हरूको मत छ ।'   
उदाहरण   
		 श्रीरामको यश हिमालय तुल्य उस्को   
			साँचो समान यश यो प्रकटै बुझिन्छ ।   
		त्यो शैलराज यशभित्र छ डल्लिएको  
			चौतर्फ नै यश छ बाहिर फैलिएको ॥ (आदर्शराघव)  
	यस पद्यमा रामचन्द्रको यश र हिमालय एकआपसमा मिल्दाजुल्दा छन् । यी दुईको अन्य वस्तुसँग सादृश्य छैन भन्ने भावका साथ यश र हिमालयभन्दा तेस्रो सादृश्यको निषेध गरिएकाले यहाँ उपमेयोपमा अलङ्कार छ ।   
**रूपक अलङ्कार**  
	'रूपयति-रूपवत् करोतीति रूपकम्' अर्थात् उपमानले उपमेयलाई अभेद सम्बन्धले आफ्नो रूपजस्तै बनाएमा रूपक हुन्छ । यसअन्तर्गत उपमेयमा उपमानको निषेधरहित आरोप हुन्छ । यहाँ समान धर्मको अतिशय ताद्रूप्यका कारण उपमेयका साथमा हुने उपमानको अभेद आरोपमा आलङ्कारिक चमत्कृति रहेको हुन्छ ।	  
		'यत्रोपमानचित्रेण सर्वथाप्युपरज्यते ।   
		उपमेयमयी भित्तिस्तत्र रूपकमुच्यते ॥' (चन्द्रालोक, ५/१८)  
	'उपमेयरूपी भित्तालाई उपमानरूपी चित्रले रङ्ग्याएर चित्र(उपमान)ले भित्तो(उपमेय)लाई आफूमा समाहित गरी अभेद सम्बन्ध देखाउँदा रूपक हुन्छ ।'  
		विना निषेध आरोप गरेको उपमानको ।  
		उपमेयमा भएमा उही रूपक जान हो ॥ (अलङ्कार सागर सोपान, पृ.३६)  
	अलङ्कारशास्त्रीहरूले सादृश्यमूलकअन्तर्गत अभेदप्रधान उपवर्गमा पर्ने रूपक अलङ्कारका विभिन्न भेद देखाएका छन् । जसअनुसार प्रथमतः रूपक परम्परित साङ्ग र निरङ्ग गरी तीन प्रकारको हुन्छ । यीमध्ये परम्परितका श्लिष्ट र अश्लिष्ट दुईबाट १.श्लिष्ट केवल र २.श्लिष्ट माला ३.अश्लिष्ट केवल ४.अश्लिष्ट माला गरी चार उपभेद रहेका छन् । त्यस्तै साङ्ग रूपकका ५.समस्तवस्तुविषयक र ६.एकदेशविवर्ति गरी दुई र निरङ्गका ७.केवल निरङ्ग र ८.माला निरङ्ग गरी दुई प्रकार गर्दा रूपकका जम्मा आठ भेद रहेका छन्।	  
		'तत्परम्परितं साङ्गं निरङ्गमिति च त्रिधा ।  
		यत्र कस्यचिदारोपः परारोपणकारणम् ॥   
		तत्परम्परितं श्लिष्टाश्लिष्टशब्दनिबन्धनम् ।  
		प्रत्येकं केवलं मालारूपं चेति चतुर्विधम् ॥  
		अङ्गिनो यदि साङ्गस्य रूपणं साङ्गमेव तत् ।  
		समस्तवस्तुविषयमेकदेशविवर्ति च ॥  
		निरङ्गं केवलस्यैव रूपणं तदपि द्विधा ।  
		मालाकेवलरूपत्वात् तेनाष्टौ रूपके भिदाः॥' (साहित्यदर्पणः,१०/२८-३१)  
	विषयप्रसङ्गले पौरस्त्य काव्यशास्त्रमा विद्वान्‌हरूले देखाएका रूपकका भेद-उपभेद देखाइए पनि यहाँ पुस्तकको उद्देश्यअनुरूप सामान्यतया आरोपबाट सौन्दर्य झल्किने रूपकको मात्र उदाहरण प्रस्तुत गरिन्छ ।   
उदाहरण   
		वनफूल बनी हाँस्ने म हैन वनदेवता ।  
		बालहत्या गरी हिड्ने ब्रह्मराक्षस हुँ म त ॥ (अश्वत्थामा, ३/६)   
	यस गीतांशमा अतिक्रूरता प्रकट गर्नका लागि म उपमेयमा ब्रह्मराक्षसको अभेद आरोप गरिएको छ । अभेद आरोपबाट म उपमेयको क्रूरताको पराकाष्ठा सौन्दर्यका रूपमा प्रतीति हुन्छ । त्यसकारण यो रूपक अलङ्कारको उत्कृष्ट उदाहरण बनेको छ ।   
		रसबेतनका लोभी यद्वा भ्रमरशिक्षक ।   
		आफनू जीविका गर्छन् पढाई पुष्पवालक ॥ (ऋतुविचार, १/४७)  
	यस कवितामा रसमा बेतनको भ्रमरमा शिक्षकको पुष्पमा बालकको अभेद आरोपबाट पुष्पमय वसन्त ऋतुको सजीव सौन्दर्य प्रकट भएको छ । त्यसैले यो पद्य रूपक अलङ्कारको राम्रो उदाहरण बनेको छ ।   
**रूपकको आरोपमूलक वर्गका अन्य अलङ्कारसँग भिन्नता**  
**रूपक र परिणाम**   
	दुवै अभेद प्रधान आरोपमूलक अलङ्कार हुन् । सामान्यतया यी दुईमा खासै भिन्नता छैन । त्यसैले कतिपय काव्यशास्त्रीहरू परिणामलाई रूपकभित्रै समेट्‌छन् । थोरै भए पनि स्पष्ट अन्तर देखिने भएकाले अधिकांश काव्यशास्त्रीहरू परिणामलाई छुट्टै अलङ्कारको मान्यता दिन्छन् । यी दुवै अलङ्कारमा उपमेयमाथि उपमानको अभेद आरोपको तहसम्म समानता छ तर रूपकमा आरोपपछि आलङ्कारिक सौन्दर्य पूर्ण हुन्छ भने परिणाममा सुरु हुन्छ; अर्थात् रूपकको आलङ्कारिक चमत्कार अभेद आरोपमा मात्र हुन्छ तर परिणाममा उपमानद्वारा अभेद आरोपित उपमेय प्रकृत कार्यका लागि उपयोगी भएको अवस्थामा आलङ्कारिक सौन्दर्य अभिव्यक्त हुन्छ ।   
**रूपक र उत्प्रेक्षा**   
	दुवै सादृश्यमूलक एउटै वर्गका भए पनि उपवर्ग चाहिँ फरक छ । रूपक आरोपमूलक अभेद प्रधान उपवर्गमा पर्दछ भने उत्प्रेक्षा अध्यवसायमूलक अभेद प्रधानमा पर्दछ । रूपकमा अभेद आरोपको प्रधानता हुन्छ भने उत्प्रेक्षामा सम्भावना वा आशङ्का प्रधान हुन्छ । रूपकमा आरोप निश्चित हुन्छ भने उत्प्रेक्षामा आरोप अनिश्चित वा सम्भावित हुन्छ । रूपकमा वाचक पदको त्यति महत्त्व हुँदैन तर उत्प्रेक्षामा वाचक पदको प्रयोगले महत्त्व राख्दछ । रूपकको आलङ्कारिक सौन्दर्य निश्चयात्मक अभेद आरोपमा हुन्छ भने उत्प्रेक्षाको आलङ्कारिक चमत्कृति अनिश्चित, सम्भावित आरोपमा हुन्छ ।   
**रूपक र अतिशयोक्ति**   
	दुवै सादृश्यमूलक अभेद प्रधान भए पनि रूपकमा उपमेयको शब्दतः प्रस्तुति हुन्छ तर अतिशयोक्तिमा उपमानले निगरण गरेको (निलेको) हुन्छ । रूपकलाई गौणी सारोपा लक्षणाका रूपमा बुझ्न सकिन्छ भने अतिशयोक्ति गौणी साध्यवसाना लक्षणाको नजिक हुन्छ । रूपक उपमेयमा उपमानको अभेद आरोपले सौन्दर्य प्रकाशित गर्छ भने अतिशयोक्तिमा लोकातिक्रान्त (अलौकिक) वर्णन अर्थात् उपमेयलाई लुकाएर उपमानको मात्र वर्णनमा चमत्कृति रहन्छ ।   
रूपक र अपह्नुति   
	दुवै अलङ्कार सादृश्यमूलक अभेद प्रधान भए पनि यिनमा प्रशस्त भेद पाइन्छ । रूपकमा उपमेय र उपमानलाई स्पष्ट रूपले देखाइएको हुन्छ तर अपह्नुतिमा उपमेयलाई लुकाएर वा निषेध गरेर उपमानको स्थापना गरिन्छ । अभेद आरोपमा रूपकको सौन्दर्य झल्किन्छ भने अपह्नुतिमा उपमेयलाई लुकाएर वा निषेध गरेर उपमानमात्र प्रकाशित हुँदा आलङ्कारिक सौन्दर्य प्रतीति हुन्छ ।   
परिणाम अलङ्कार   
	उपमेयमा उपमानको अभेद आरोप प्रकृत (प्रासङ्गिक) कार्यका लागि उपयोगी भएमा परिणाम अलङ्कार हुन्छ । कतिपय अलङ्कारशास्त्रीहरूले यसलाई रूपककै भेद मानेका छन् तर रूपकको आलङ्कारिक चमत्कार अभेद आरोपमा हुन्छ भने परिणामको चमत्कार आरोपपछि सम्पन्न हुने कार्यसम्पादनमा हुन्छ । त्यसैले यसलाई छुट्टै अलङ्कार मान्नु उपयुक्त नै देखिन्छ।   
		'**विषयी यत्र विषयात्मतयैव प्रकृतार्थोपयोगी न स्वातन्त्र्येण स परिणामः ।'**  
									(रसगङ्गाधरः पृ. ५७५)  
	जहाँ **विषयी-** उपमान, **न स्वातन्त्र्येण**\- उपमेयसँगको सम्बन्ध विना होइन, **विषयात्मतया एव-** उपमेयसँग अभेद सम्बन्ध राखेर मात्र, **प्रकृतार्थोपयोगी-** प्रकृत क्रियार्थका लागि उपयोगी हुन्छ भने, **स  परिणाम-** त्यो परिणाम हो ।   
उदाहरण-  
		ज्यूँदो ज्वालामुखी हुँ म जाज्ज्वल्यमान जीवन ।   
		संसारै भष्म पार्नेछु बरु आफैं फुटेर हो ॥ (अश्वत्थामा. ५/६)  
	यस गीतांशमा म पात्रमाथि ज्यूँदो ज्वालामुखीको आरोप गरिएको छ, जुन काम मान्छेले गर्न सक्दैन त्यस्तो संसार भष्म पार्ने भयानक कार्यसम्पादन गर्न म पात्र ज्वालामुखीसँग अभेद भएर मात्र सम्भव हुन्छ । त्यसैले संसार भष्म पार्ने प्रकृत कार्यसम्पन्न गर्नका लागि ममा ज्वालामुखीको आरोप गरिएकाले यहाँ परिणाम अलङ्कार छ ।   
उत्प्रेक्षा अलङ्कार  
	'उत्- उद्गता, प्रेक्षा- बुद्धिर्यत्र सा उत्प्रेक्षा' अर्थात् जहाँ कथयिताको बुद्धि विस्तार भई उपमेयमा उपमानको सम्भावित आरोप गर्छ त्यहाँ उत्प्रेक्षा हुन्छ । यथार्थ वा प्रस्तुत विषयमा अत्यधिक साम्यका कारण अयथार्थ वा अप्रस्तुत पदार्थको सम्भावना गर्दा सौन्दर्य प्रकाशित हुने अलङ्कार उत्प्रेक्षा हो ।		  
		भवेत् सम्भावनोत्प्रेक्षा प्रकृतस्य परात्मना ।   
		वाच्या प्रतीयमाना सा प्रथमं द्विविधा मता ॥ (साहित्यदर्पणः, १०/४०)  
	**प्रकृतस्य**\- उपमेयको, **परात्मना**\- उपमानका साथमा, **सम्भावना**\- शङ्का गरिएमा, **उत्प्रेक्षा** **भवेत्**\- उत्प्रेक्षा अलङ्कार हुन्छ । प्रथमतः यसका वाचक पद उक्त भए, वाच्योत्प्रेक्षा र वाचक पद व्यङ्ग्य भए, प्रतीयमानोत्प्रेक्षा हुन्छ ।   
		अवर्ण्यको वर्ण्यमा चैं यदि सम्भावना भए । 	  
		उत्प्रेक्षा हुन्छ यै जाने वाच्यमा व्यङ्ग्यमा बुझे ॥(अलङ्कार सागर सोपान पृ.४३)

	संस्कृतमा उल्लेख गरिएका यस अलङ्कारका वाचक पदहरूमा मन्ये, शङ्के, ध्रुवम्, प्रायः, इव,जस्ता पर्दछन् । नेपालीमा चाहिँ मानौं, झैं, हो कि, जस्ता वाचक पदहरू प्रयोग गरिन्छन् ।   
		मन्ये शङ्के ध्रुवं प्रयो नूनमित्येवमादिभिः ।   
		उत्प्रेक्षा व्यज्यते शब्दैरिवशब्दोऽपि तादृशः ॥ (कुवलयानन्दः पृ. ४३)  
	आचार्य मम्मटले उत्प्रेक्षाका भेद देखाएका छैनन् । विश्वनाथले व्यापक विश्लेषण गरी वाच्योत्प्रेक्षाका ११२ र प्रतीयमानोत्प्रेक्षाका ६४ गरी जम्मा १७६ भेद देखाएका छन् । अप्पय दीक्षितले कुवलयानन्दमा ६ भेद प्रस्तुत गरेका छन् ।   
		सम्भावना स्यादुत्प्रेक्षा वस्तुहेतुफलात्मना ।   
		उक्तानुक्तास्पदाद्यात्र सिद्धाऽसिद्धास्पदे परे ॥ (कुवलयानन्दः पृ. ३२)  
	१ उक्तविषया वस्तूत्प्रेक्षा २ अनुक्तविषया वस्तूत्प्रेक्षा ३ सिद्धविषया हेतूत्प्रेक्षा   
	४ असिद्धविषया हेतूत्प्रेक्षा ५ सिद्धविषया फलोत्प्रेक्षा ६ असिद्धविषया फलोत्प्रेक्षा   
उदाहरण 	  
		रुखमा हेर भद्राइ फूल कोर्दैछ सुस्तरी ।  
		फूलभित्रै सुनी क्यार चल्लाको चारु चिर्चिरी ॥ (अश्वत्थामा, ३/६)  
	यस गीतांशमा भद्राइ चरीले चल्ला कोरल्दै गरेको अवस्था देखेर भित्र रहेको चल्लाको आवाज सुनेर कोरल्न थालेकी हो कि भनी शङ्का वा सम्भावना गरेकाले उत्प्रेक्षा अलङ्कार छ ।   
**उत्प्रेक्षाको अन्य आरोपमूलक अलङ्कारसँग भिन्नता**  
**उत्प्रेक्षा र रूपक**  
	यी दुवै अलङ्कार सादृश्यमूलक अन्तर्गत अभेद प्रधानका अध्यवसायाश्रित अलङ्कार भए पनि यिनमा प्रशस्त भिन्नता देखिन्छ । उत्प्रेक्षामा अध्यवसाय साध्य हुनाले शब्दतः उपस्थित हुन्छ तर अतिशयोक्तिमा अध्यवसाय सिद्ध हुनाले विषयी(उपमान)ले विषय(उपमेय)लाई निगरण गरेको हुन्छ, अतः उपमेय शब्दतः उपस्थित हुँदैन । उत्प्रेक्षा सामान्यतया सन्देह र अतिशयोक्तिको बीचमा रहन्छ । जब चित्तवृत्तिले संशय छोड्न उपमानतिर अग्रसर हुन्छ वा उपमानको नजिक हुन्छ तब अतिशयोक्ति हुन्छ । अर्थात् उत्प्रेक्षामा निश्चित सीमासम्म अतिशयोक्ति रहन्छ तर अतिशयोक्तिमा उपमान पक्षको पूर्ण निश्चय हुन्छ ।   
**उत्प्रेक्षा र सन्देह**   
	दुवै सादृश्यमूलक अभेद वर्गमा पर्दछन् । दुवैमा अनिश्चय प्रधान हुन्छ तथापि यिनमा केही भिन्नता देखिन्छ । उत्प्रेक्षामा उपमेयको उपमानरूप प्रतीतिमा संशयको झुकाब हुन्छ, जसलाई वाचक पदले बुझाउँछ तर सन्देहमा संशय कुनै एक पक्षसँग मात्र आबद्ध हुँदैन; उपमान र उपमेय दुवै पक्षमा समान रूपले संशय रहन्छ ।   
**दृष्टान्त अलङ्कार**   
	'दृष्टोऽन्तः \- उदाहरणत्वेन निश्चयो यत्र स दृष्टान्तः' अर्थात् जहाँ एउटा वाक्यको उदाहरणका रूपमा अर्को वाक्यसँग निश्चय हुन्छ, त्यो दृष्टान्त हो । परस्पर निरपेक्ष उपमेय वाक्य र उपमान वाक्य साथै तिनका सामान्य धर्मको बिम्बप्रतिबिम्ब भाव भएमा दृष्टान्त अलङ्कारको चमत्कृति रहन्छ ।   
		दृष्टान्तः पुनरेतेषां सर्वेषां प्रतिबिम्बनम् । (काव्यप्रकाशः, १०/२०२)   
	एतेषां सर्वेषाम्- उपमेय, उपमान, साधारण धर्मजस्ता सबै तत्त्वको प्रतिबिम्बनम्- बिम्बप्रतिबिम्ब भावद्वारा निश्चय वर्णन भए दृष्टान्त अलङ्कार हुन्छ ।   
	यसका साधर्म्य र वैधर्म्य गरी दुई भेद हुन्छन् ।   
**साधर्म्य दृष्टान्त-**  
	समान धर्मको बिम्बप्रतिबिम्ब भाव हुँदा साधर्म्य दृष्टान्त हुन्छ ।   
उदाहरण-   
		युद्धपागल भै आफैं समालूँ कसरी अहो ।   
		आगोलाई भई आगो अँगालूँ कसरी अहो ॥ (अश्वत्थामा, २/५)  
	यस गीतमा युद्धको भयानकताले पागल भएको अवस्थामा अर्कालाई सम्हाल्न खोज्नु उपमेय वाक्य र आगोलाई आगै बनी अँगाल्न खोज्नु उपमान वाक्य छन् । यहाँ उपमेय वाक्य र उपमान वाक्यका समालूँ र अँगालूँ क्रियापदबाट व्यक्त स्वीकार गर्नु रूप सामान्य धर्मको समेत बिम्बप्रतिबिम्ब भाव भएकाले साधर्म्य दृष्टान्त अलङ्कार रहेको छ ।   
**वैधर्म्य दृष्टान्त**   
	यसमा उपमेय वाक्य विधिपरक वा निषेधपरक जस्तो हुन्छ; उपमान वाक्य त्यसको विपरीत भएमा वैधर्म्य दृष्टान्त अलङ्कार हुन्छ ।   
उदाहरण-  
		खोस्छ मानिसको दूध मान्छे नै बनी निर्दयी ।  
		ख्वाइरैछ त्यही दूध कुकुर्नी करुणामयी ॥ (अश्वत्थामा,५/३)  
	यहाँ करुणामयी कुकुर्नीले दूध ख्वाउनु उपमेय वाक्य र मान्छे निर्दयी बनी मान्छेकै दूध खोस्नु उपमान वाक्य छन् । उपमेय वाक्य विधिपरक छ भने उपमान वाक्य निषेधपरक छ । दुवै वाक्यको विपरीत धर्ममा बिम्बप्रतिबिम्ब भाव सम्बन्ध भएकाले यहाँ वैधर्म्य दृष्टान्त अलङ्कार रहेको छ ।   
**दृष्टान्तको अन्य अलङ्कारसँग भेद**  
**दृष्टान्त र अर्थान्तरन्यास**  
	दुवै सादृश्यमूलक, उपमेय र उपमान भाव सम्बन्ध हुने दुई वाक्यगत अलङ्कार भए पनि यिनमा स्पष्ट भिन्नता रहेको छ । दृष्टान्त गम्यौपम्यमूलक अलङ्कार हो भने अर्थान्तरन्यास विशेषणविच्छित्तिमूलक अलङ्कार हो । दृष्टान्तमा दुई वाक्यका बीच बिम्बप्रतिबिम्बभाव सम्बन्ध हुन्छ भने अर्थान्तरन्यासमा समर्थ्य-समर्थकभाव सम्बन्ध हुन्छ । दृष्टान्तमा सादृश्य व्यञ्जित हुनाले दुवै पदार्थ विशेष हुन्छन् तर अर्थान्तरन्यासमा एक सामान्य र एक विशेष हुन्छ ।   
**दृष्टान्त र अप्रस्तुतप्रशंसा**   
	सादृश्यमूलक, दुई वाक्यगत यी अलङ्कारमा प्रस्तुतका लागि अप्रस्तुत वाक्यको प्रयोग गरिन्छ तथापि दुवै अलङ्कारमा धेरै भिन्नता पाइन्छ । दृष्टान्तमा प्रस्तुत र अप्रस्तुत दुवै वाक्यार्थ वाच्य रूपमा प्रयोग भएका हुन्छन् तर अप्रस्तुतप्रशंसामा अप्रस्तुत वाक्य वाच्य भए पनि प्रस्तुत वाक्यार्थ व्यङ्ग्य हुन्छ । दुवै वाक्यार्थ वाच्य भएकैले दृष्टान्तमा सामान्य धर्मका प्रयोग दुवै वाक्यमा दुईपटक हुन्छ तर अप्रस्तुतप्रशंसामा केवल एकपटक मात्र हुन्छ ।   
प्रतिवस्तूपमा अलङ्कार   
	**'प्रतिवस्तु- प्रतिवाक्यार्थम्, उपमा- साधारणधर्मोऽस्याम् इति प्रतिवस्तूपमा'** प्रत्येक वाक्यार्थमा साधारण धर्मका लागि भिन्न-भिन्न शब्द प्रयोग गरिएमा प्रतिवस्तूपमा अलङ्कार हुन्छ । यहाँ उपमेय वाक्य र उपमान वाक्यको एकै साधारण धर्म भिन्न शब्दद्वारा उल्लेख गरिन्छ । यस अलङ्कारमा उपमेय वाक्य र उपमान वाक्यको वस्तुप्रतिवस्तुभाव सम्बन्ध रहेको हुन्छ ।   
		प्रतिवस्तूपमा सा स्याद्वाक्ययोर्गम्यसाम्ययोः ।   
		एकोऽपि धर्मः सामान्यो यत्र निर्दिश्यते पृथक् ॥ (साहित्यदर्पणः, १०/४९)  
	'गम्य साम्य भएका दुई वाक्यको एउटै सामान्य धर्म भए पनि जहाँ बेग्लै निर्देश गरिन्छ त्यहाँ प्रतिवस्तूपमा हुन्छ ।'  
उदाहरण-   
		आएर कैल्यै ऋतु सिद्धिदैन   
		लाएर माया मुटु रित्तिंदैन ॥ (राष्ट्रनिर्माता)   
यस कवितांशमा उपमेय वाक्य र उपमान वाक्यको साधारण धर्म 'न सक्किनु' रहेको छ; जसलाई एक वाक्यमा सिद्धिंदैन शब्दले र अर्को वाक्यमा रित्तिंदैन शब्दले फरक ढङ्गबाट उल्लेख गरिएको छ । अतः यहाँ प्रतिवस्तूपमा अलङ्कार रहेको देखिन्छ ।   
प्रतिवस्तूपमाको अन्य अलङ्कारसँग सम्बन्ध  
**प्रतिवस्तूपमा र दृष्टान्त**   
	दुवै अलङ्कार सादृश्यमूलक अन्तर्गत गम्यौपम्य भेदमा पर्दछन् । सादृश्य गम्य हुने दुई वाक्यगत यी अलङ्कारमा दुवै वाक्य अप्रकृत र प्रकृत हुन्छन् तथापि यिनमा प्रशस्त भिन्नता रहेको देखिन्छ । प्रतिवस्तूपमा अलङ्कारमा सामान्य धर्म एकै भए पनि त्यसको प्रत्येक वाक्यमा बेग्लाबेग्लै शब्दद्वारा उल्लेख गरिन्छ तर दृष्टान्तमा प्रतिवाक्य साधारण धर्म फरक हुन्छ तथापि तिनका बीच समानता रहन्छ । प्रतिवस्तूपमामा दुई वाक्यका सामान्य धर्मको वस्तुप्रतिवस्तुभाव सम्बन्ध हुन्छ तर दृष्टान्तमा दुवै बीच बिम्बप्रतिबिम्बभाव सम्बन्ध रहन्छ । प्रतिवस्तूपमामा दुईमध्ये एकको मात्र विशेष आकर्षण हुन्छ तर दृष्टान्तमा धर्म र धर्मी दुवैको आकर्षण रहन्छ ।   
**प्रतिवस्तूपमा र निदर्शना**    
	दुवै अलङ्कार सादृश्यमूलक गम्यौपम्याश्रित हुन् । दुवैमा दुई वाक्यका बीच सामान्य धर्मका आधारमा सादृश्य कल्पना गरिन्छ तथापि यी दुईमा प्रशस्त भिन्नता पाइन्छ । प्रतिवस्तूपमामा दुवै वाक्य निरपेक्ष, स्वतन्त्र हुन्छन् तर निदर्शनामा परस्पर सापेक्ष रहन्छन् । प्रतिवस्तूपमामा साधारण धर्मको बेग्लै उल्लेख गरिन्छ तर निदर्शनामा त्यो आक्षिप्त हुन्छ ।  
**समासोक्ति अलङ्कार**    
	**'समासेन- सङ्क्षेपेण, उक्ति- कथनम्, समासोक्ति ।'** अर्थात् थोरै वर्णनबाट धेरै बोध हुनु समासोक्ति हो । यसमा प्रस्तुत, प्रासङ्गिक कुराको वर्णनबाट अप्रस्तुत कुराको ज्ञान हुन्छ। प्रस्तुत वाक्यार्थका लिङ्ग वचन कार्य आदि विशेषताको समानताबाट अप्रस्तुत वाक्यार्थ व्यञ्जित हुन्छ ।   
		समासोक्तिः समैर्यत्र कार्यलिङ्गविशेषणैः ।   
		व्यवहारसमारोपः प्रस्तुतेऽन्यस्य वस्तुनः ॥ (साहित्यदर्पणः, १०/५६)  
	कार्य लिङ्ग विशेषण आदिका साम्यले प्रस्तुतमा अप्रस्तुतको व्यवहार आरोप गरिए समासोक्ति अलङ्कार हुन्छ ।   
	कतिपय अलङ्कारवादीहरू यसमा व्यङ्ग्यभाव रहेकाले ध्वनिलाई यसैभित्र समावेश गर्ने प्रयास गर्छन् तर ध्वन्यर्थ र प्रस्तुत अलङ्कारको व्यङ्ग्यप्रतीतिमा  भिन्नता रहेको छ । यसमा कार्य लिङ्ग विशेषण आदिका कारण व्यङ्ग्य वाच्यार्थझैं खुलेको देखिन्छ, त्यसैले ध्वनिवादीहरू अलङ्कार र ध्वनिको विषय बेग्लै भएको बताउँछन् ।   
उदाहरण-   
		बर्को थुतेर पर सार्न घटस्तनीको   
			नीविसमेत खुकुल्याउन तम्सिएको ।   
		निर्धक्क चुम्बन गरेर त अङ्कमाल   
			गर्ने भइस् नि \! मलयाचल \! धन्य आज ॥  
	अभिज्ञान शाकुन्तलको अनुवाद गरिएको यस पद्यमा मलयाचल पर्वतबाट निस्किएको हावाले युवतीको शरीरमा पारेको प्रभाव वर्णन गरिएको छ । वेगवान् हावाले युवतीको बर्को उडाउन खोजेको, फरियाको गाँठै फुकाउन खोजेको, शरीरमा चुम्बन(स्पर्श)गरी अङ्कमाल गरेको वर्णन छ । यहाँ हावाले युवतीमा गरेका कार्य र विशेषताले कुनै कामुक पुरुष कामातुर भई युवतीलाई समागमका लागि उक्साएको व्यवहार बुझिन्छ । मलयानल(पवन)पुरुष लिङ्गी र घटस्तनी स्त्रीलिङ्गी भएकाले कामातुर युवक र युवतीको व्यवहार व्यञ्जित भएकाले यहाँ समासोक्ति अलङ्कार छ ।   
**समासोक्तिको अन्य अलङ्कारसँग सम्बन्ध**  
**समासोक्ति र श्लेष**   
	दुवै श्लिष्ट शब्दद्वारा दुई अर्थ अभिव्यक्त हुने अलङ्कार भए पनि प्रशस्त भिन्नता पाइन्छन् । समासोक्तिमा प्रस्तुत वा प्रासङ्गिक पदार्थ मात्र वाच्यार्थ हुन्छ; अप्रस्तुत वा अप्रासङ्गिक कुरा व्यङ्ग्य हुन्छ तर श्लेषमा दुवै अर्थ वाच्यार्थ नै हुन्छन् । समासोक्तिमा विशेषण शब्दहरूमात्र श्लिष्ट हुन्छन् तर श्लेषमा विशेष्य विशेषण दुवै श्लिष्ट हुन्छन् ।   
**समासोक्ति र अप्रस्तुतप्रशंसा**   
	दुवै दुई वाक्यगत विशेषणविच्छित्तिमूलक अलङ्कार हुन् । दुवैमा एक अर्थ वाच्य र एक अर्थ व्यङ्ग्य हुन्छ तथापि यिनमा धेरै अन्तर पाइन्छ । समासोक्तिभन्दा विपरीत अप्रस्तुतप्रशंसा हुन्छ । समासोक्तिमा प्रस्तुत पदार्थ वाच्य र अप्रस्तुत व्यङ्ग्य हुन्छ तर अप्रस्तुतप्रशंसामा चाहिँ अप्रस्तुत पदार्थ वाच्य र प्रस्तुत पदार्थ व्यङ्ग्य हुन्छ ।  
**समासोक्ति र एकदेशविवर्ति रूपक**   
	दुवै प्रस्तुत र अप्रस्तुत अर्थ प्रदायक अलङ्कार हुन्; दुवै सादृश्यमूलक नै हुन् तर समासोक्ति विशेषणविच्छित्ति उपवर्गको अलङ्कार हो भने रूपक आरोपाश्रित अभेद प्रधान उपवर्गको अलङ्कार हो । समासोक्तिमा प्रस्तुत वाच्य र अप्रस्तुत व्यङ्ग्य हुन्छ तर रूपकमा दुवै अर्थ वाच्यार्थ हुन्छन् । समासोक्तिमा प्रस्तुत र अप्रस्तुतमा कार्यको आरोप हुन्छ तर रूपकमा स्वरूपको आरोप हुन्छ । समासोक्तिमा अप्रस्तुतको लिङ्ग वचन आदिका समानताले अप्रस्तुतको परिस्फुर्ति हुन्छ तर रूपकमा प्रस्तुत र अप्रस्तुतको स्पष्ट सङ्केत हुन्छ ।   
**सन्देह अलङ्कार**   
	प्रकृत वा उपमेय वाक्यार्थमा समान गुणसम्बन्धले अप्रकृत वा उपमानको कविप्रतिभोत्थित संशयलाई सन्देह अलङ्कार भनिन्छ ।   
		सन्देह प्रकृतेऽन्यस्य संशय प्रतिभोत्थितः ।   
		शुद्धो निश्चयगर्भोऽसौ निश्चयान्त इति त्रिधा ॥ (साहित्यदर्पणः,/)   
	'प्रकृत वाक्यार्थमा अप्रकृत वाक्यार्थको कविप्रतिभाजन्य संशय नै सन्देश अलङ्कार हुन्छ । यसका शुद्ध, निश्चयगर्भ र निश्चयान्त गरी ३ भेद हुन्छन् ।'   
 		पहेँलो घाममा आज एक्कासी कुन देखियो    
		योगी हो सुनझाँक्री हो यति हो यक्ष हो कि त्यो ।  
		नहारी युद्ध हारेको यद्वा अमरसिंह नै   
		चिरविश्रान्तिका निम्ति आयो गोसाइँ कुण्डमै ॥ (अश्वत्थामा, १/६)  
	यस गीतमा प्रात कालीन सूर्यको पहेँलो प्रकाशले सुन्दर देखिएको व्यक्तिमा रूपको सादृश्यले योगी सुनझाँक्री यति यक्ष अमर सिंह आदिको संशय गरिएकाले यहाँ सन्देह अलङ्कार छ । यस अलङ्कारका माध्यमबाट उक्त व्यक्तिको रूपसौन्दर्य विलक्षण रहेको बोध हुन्छ ।   
**अर्थान्तरन्यास अलङ्कार**   
	**'**अर्थान्तरस्य- अन्यार्थस्य न्यास- स्थापनम् अर्थान्तरन्यासः' अर्थात् प्रस्तुत वाक्यार्थको समर्थनका लागि अन्य अप्रस्तुत अर्थको स्थापना गर्दा अर्थान्तरन्यास अलङ्कार हुन्छ । सामान्य र विशेष अर्थ भएका दुई वाक्यार्थ एक-आपसमा समर्थ्य-समर्थकभाव सम्बन्ध राख्ने भएमा अर्थान्तरन्यास अलङ्कार हुन्छ ।   
	'सामान्येन विशेषस्य विशेषेण सामान्यस्य वा यत्समर्थनम्, तदर्थान्तरन्यासः' 												रसगङ्गाधरः पृ.  
	आचार्य विश्वनाथले यसका साधर्म्य र वैधर्म्य गरी ८ भेद देखाएका छन् । १सामान्यलाई विशेषले २ विशेषलाई सामान्यले ३ कार्यलाई कारणले ४ कारणलाई कार्यले समर्थन गर्दा हुने चार भेद साधर्म्य र वैधर्म्य गर्दा ८ भेद हुन्छन् ।   
		सामान्यं वा विशेषेण विशेषस्तेन वा यदि ।  
		कार्यं च कारणेनेदं कार्येण च समर्थ्यते ॥  
		साधर्म्येणेतरेणार्थान्तरन्यासोऽष्टधा ततः । (साहित्यदर्पणः, १०/६१-६२)  
उदाहरण-  
		बस्तछौ वीरपुर्खा हे, यै देवदारुको मनि ।   
		माया मर्दैन धर्तीको, काया मरिगए पनि ॥ (अश्वत्थामा, २/२)  
	प्रस्तुत गीतांशमा वीरपुर्खा मरेर गए पनि देवदारुका मनि बस्ने गरेको कथन छ; यस विशेष कथनलाई शरीर मरेर गए पनि माया मर्दैन भन्ने सामान्य कथनबाट समर्थन गरी भनाइलाई विश्वासनीय बनाइएको छ । यसरी विशेषलाई सामान्य वाक्यार्थले समर्थन गरेका कारण यहाँ अर्थान्तरन्यास अलङ्कार पर्न गएको छ।   
**भ्रान्तिमान् अलङ्कार**   
	अत्यधिक सादृश्यका कारण प्रकृत पदार्थमा अप्रकृत पदार्थको मिथ्या ज्ञान वा भ्रम भएमा भ्रान्तिमान् अलङ्कार हुन्छ । यो सादृश्यमूलकअन्तर्गत अभेद प्रधान उपवर्गमा पर्ने अलङ्कार हो ।   
		साम्यादतस्मिंस्तद्‌बुद्धिर्भ्रान्तिमान् प्रतिभोत्थितः । (साहित्यदर्पणः,१०/३६)  
	**'अतस्मिन्**\- त्यो नभए पनि **तद्‌बुद्धिः**\- त्यसको ज्ञान हुनु नै भ्रान्तिमान् अलङ्कार हुन्छ । त्यस्तो मिथ्या ज्ञान **प्रतिभोत्थित**\-कवि प्रतिभाद्वारा कल्पना गरिएको चामत्कारिक हुनुपर्दछ ।'   
		सादृश्य वस्तुमा अन्य वस्तुको निश्चयात्मक ।   
		भए ज्ञान उही हो है भ्रान्तिमान् चैं विशेषतः ॥ (अलङ्कार सागर सोपान)  
**उदाहरण**\-  
		सङ्केत स्थानमा भेट्न अझै युवती आउँछे ।   
		सर्पको काँचुलीलाई माला भनेर लाउँछे ॥ (अश्वत्थामा, ६/२)  
	यस गीतांशमा अतिशय सादृश्यका कारण प्रकृत पदार्थ सर्पको काँचुलीमा अप्रकृत पदार्थ मालाको निश्चय ज्ञान छ । अतिशय मोहका कारण कुनै तुच्छ व्यक्ति वा वस्तुमा उत्कृष्ट सम्झेर स्वीकारेको प्रसङ्ग प्रतीति गराउने मिथ्या ज्ञान कविकल्पित भएकाले सौन्दर्यपूर्ण छ । अतः यसमा भ्रान्तिमान् अलङ्कार विलसित देखिन्छ ।   
		चिसो दूध कुनै केटो फू गरिकन प्युँदछ ।   
		जो तातो दूधले जस्तै पोल्ला कि भनि ठान्दछ ॥   
	यसमा सेतो रङ्‌को सादृश्यले महीमा दूधको मिथ्या ज्ञान वर्णित भएकाले भ्रान्तिमान् अलङ्कार छ ।   
**अपह्‌नुति अलङ्कार**   
	**'**ह्नुङ्' अपह्नवे धातुबाट 'क्तिन्' प्रत्यय लागेर निर्मित **अपह्नुति**को सामान्य अर्थ लुकाउनु भन्ने हुन्छ । अलङ्कारका सन्दर्भमा यही अर्थलाई आधार मानी उपमेयलाई लुकाएर वा निषेध गरेर उपमानको स्थापना गर्दा अपह्नुति अलङ्कार हुन्छ । यसका उद्भावक आचार्य भामह हुन् ।  
		प्रकृतं प्रतिषिध्यान्यस्थापनं स्यादपह्नुतिः । (साहित्यदर्पणः, १०/३९)  
	'प्रकृत- उपमेयलाई प्रतिषिध्य- निषेध गरेर अन्यस्थापनम्- उपमानको स्थापना गर्दा अपह्नुति हुन्छ ।'   
		निषेध वर्ण्यको गर्दै अवर्ण्य स्थापना गरे ।  
		अपह्नुति अलङ्कार काव्यमा हुन्छ यै बुझे ॥ (अलङ्कार सागर सोपान, पृ.४१)  
**उदाहरण**\-  
		शत्रुको शिर काटेर भालाको फालमा उनी ।   
		घुमिरै'छन् रिंगाएर चारु चामर हो भनी ॥ (अश्वत्थामा,५/४)  
	यस गीति कवितामा प्रस्तुत भालामा उनिएको शिर रूप उपमेयलाई लुकाई वा निषेध गरी अप्रस्तुत चामर रूप उपमानको स्थापना गरिएको छ । त्यसैले यहाँ अपह्नुति अलङ्कार हुन्छ ।   
**अपह्नुति र अन्य अलङ्कारसँग भेद**  
**अपह्नुति र व्याजोक्ति**  
	दुवैमा वास्तविकताको गोपन गरी अवास्तविक पदार्थको स्थापन गरिन्छ । दुवैमा वास्तविकताको निषेध आहार्य हुन्छ तर अपह्नुति सादृश्यमूलक अभेद प्रधान अलङ्कार हो भने व्याजोक्ति गूढार्थ प्रतीतिमूलक अलङ्कार हो । अपह्नुतिमा वक्ता प्रकृतको निषेध गरेर अप्रकृतको स्थापना गर्दछ, यसैबाट अप्रस्तुतको उत्कृष्टता द्योतन गर्न चाहान्छ तर व्याजोक्तिमा वक्ता वास्तविक कुराको गोपन गरेर त्यसकै समान स्वरूपवाला अवास्तविक कुराको स्थापना गर्दछ, जसबाट श्रोतालाई साँचो कुरा लुकाएर अज्ञानमा राख्न चाहान्छ ।   
**दीपक अलङ्कार**   
 	**'दीपयति- उपमेयवत् उपमानमपि प्रकाशयतीति दीपकम्'** अर्थात् एउटै साधारण धर्मले उपमेय वाक्य र उपमान वाक्यलाई प्रकाशित गर्छ भने दीपक अलङ्कार हुन्छ । आचार्य भरतद्वारा प्रतिपादित चार अलङ्कारमा पर्ने भएकाले दीपक सर्वप्राचीन अलङ्कारमा पर्दछ । ढोकामा राखेको बत्तीले बाहिर र भित्र दुवैतर्फ उज्यालो पारेझैं एउटै साधारण धर्मले उपमेय र उपमान दुबैलाई प्रकाशित गर्ने भएकाले नै यसलाई दीपक भनिएको हो । सामान्यतया प्रस्तुत र अप्रस्तुत पदार्थको एकधर्माभिसम्बन्ध नै दीपक अलङ्कार हो । त्यस्तै अनेक क्रियाको एउटा कारक र अनेक कारकको एउटा क्रिया देखाइए कारक दीपक हुन्छ ।   
		अप्रस्तुतप्रस्तुतयोर्दीपकं तु निगद्यते ।   
		अथ कारकमेकं स्यादनेकासु क्रियासु च ॥ (साहित्यदर्पणः, १०/४८)   
**उदाहरण-**  
		झिंगा गोबरका र हेर पुतली ती डाँस ती बारुला ।   
		आए ती भुसुना र ती सलह चैं पक्षीहरू डाकदा ॥   
	यस कवितांशमा झिंगा पुतली डाँस बारुला भुसुना सहलजस्ता अप्रस्तुत र पक्षी रूप प्रस्तुत पदार्थको आउनुसँग एकधर्माभिसम्बन्ध देखाइएकाले दीपक अलङ्कार रहेको छ ।  
**तुल्ययोगिता अलङ्कार**   
 	**'तुल्या-समानधर्मरूपा योगिता अन्वयो यत्र सा तुल्ययोगिता'** अर्थात् धेरै पदार्थको एउटै समान धर्मसँग अन्वय भएमा तुल्ययोगिता हुन्छ । अनेक प्रस्तुत वा अनेक अप्रस्तुत पदार्थको गुणक्रियादि रूप एकधर्माभिसम्बन्ध भए तुल्ययोगिता अलङ्कार हुन्छ ।   
	'प्रकृतानामेवाप्रकृतानामेव वा गुणक्रियादिरूपैकधर्मान्वयस्तुल्ययोगिता ।'  
										(रसगङ्गाधर पृ ४९२)  
**उदाहरण-**  
		मैले धरती माताको छाती रगतले मुछें ।   
		दिदी बैनी र नारीको सिन्दुर शिरको पुछें ॥ (अश्वत्थामा, ४/४)  
	यस गीति कवितामा प्रस्तुत पदार्थका रूपमा आएका दिदी, बैनी र नारीजस्ता अनेक पदार्थको एउटै धर्म सिन्दुर पुछिएको वर्णन गरिएकाले यहाँ तुल्ययोगिता अलङ्कार छ ।   
**तुल्ययोगिता अलङ्कारको अन्य अलङ्कारसँग भेद**  
**तुल्ययोगिता र दीपक**  
	दुवै एक वाक्यगत, सादृश्यमूलकको गम्यौपम्य वर्गमा पर्दछन् । दुवैमा साधारण धर्म एकपटक मात्र उल्लेख गरिन्छ । यी दुवैमा समानता बढी भए पनि केही भिन्नता रहेको छ। तुल्ययोगितामा प्रस्तुत-प्रस्तुतको वा अप्रस्तुत-अप्रस्तुतको एकधर्माभिसम्बन्ध देखाइन्छ तर दीपकमा उपमान र उपमेयका रूपमा रहेका प्रस्तुत र अप्रस्तुतको एकधर्माभिसम्बन्ध हुन्छ ।  
**तुल्ययोगिता र उपमा**   
	दुवै सादृश्यमूलक अलङ्कार हुन् तर तुल्ययोगिता गम्यमानौपम्य उपवर्गमा पर्दछ भने उपमा भेदाभेदप्रधान उपभेदमा रहेको छ । तुल्ययोगितामा एक धर्मको अनेक वस्तुसँग देखाइने धर्मगत सम्बन्धमा आलङ्कारिक सौन्दर्य रहन्छ भने उपमाको चमत्कार उपमेय र उपमानको सादृश्य वर्णनमा हुन्छ । तुल्ययोगितामा सादृश्य गम्य हुन्छ भने उपमामा झैं, जस्तै आदि वाचक पदले सादृश्य बोध गराउँछन् ।   
**अतिशयोक्ति अलङ्कार**   
	**'**अतिशयिता- प्रसिद्धिमतिक्रान्ता लोकातीता च उक्ति अतिशयोक्तिः' अर्थात् लोकमा चलेको सामान्य व्यवहारभन्दा बेग्लै वा लोकमा असम्भव कुराको वर्णन गरिएमा अतिशयोक्ति अलङ्कार हुन्छ। लोकप्रसिद्ध कुरालाई अतिक्रमण गरेर कुनै वर्णन गरिएमा अतिशयोक्ति हुन्छ । त्यस्तै यदि चेत् जस्ता शब्दहरूको प्रयोग गरी असम्भव अर्थको कल्पना गर्दा र कार्य र कारण विपर्यय (उल्टोपाल्टो) वर्णन गर्दा पनि अतिशयोक्ति हुन्छ ।   
		निगीर्याध्यवसानन्तु प्रकृतस्य परेण यत् ।   
		प्रकृतस्य यदन्यत्वं यद्यर्थोक्तौ च कल्पनम् ॥   
		कार्यकारणयोर्यश्च पौर्वापर्यविपर्यय ।   
		विज्ञेयाऽतिशयोक्ति सा……………….॥ (काव्यप्रकाशः,१०/१००)  
'१. प्रकृतलाई अप्रकृतले निगरण गर्दा (निगीर्याध्यवसानरूपा)२. प्रकृतको अन्य रूपले वर्णन गर्दा (प्रस्तुतान्यत्वरूपा)३. चेत् यदिजस्ता शब्दले अन्यार्थको कल्पना गर्दा(यद्यर्थोक्तौ अन्यार्थकल्पना) ४. कार्य र कारणको विपर्यय वर्णन गर्दा (कार्यकारणविपर्ययः) अतिशयोक्ति अलङ्कार चार प्रकारको हुन्छ ।'    
**उदाहरण-**  
		झर्छन् रे विषले वैली यहाँ फूल फुले पनि ।  
		रहन्न फुल्नुको चिन्ह कहाँ फूल फुले भनी ॥ (अश्वत्थामा,३/१)  
	प्रस्तुत गीति कवितामा सांसारिक समस्या वा पीडामा विषको अभेद आरोप र प्राणी रूप सिर्जनामा फूलको आरोप गरिएको छ । यहाँ उपमानका रूपमा आएका विष र फूलले तिनका उपमेय दुःख र प्राणीलाई निगरण गरेकाले यहाँ अतिशयोक्ति अलङ्कार छ ।   
		यदि चन्द्र स्वयं आफ्नो मैलो धोएर सिन्धुमा ।   
		उदाए सुमुखी तिम्रो मुहार तुल्य भन्छु म ॥   
	यसमा यदि शब्दले असम्भव कल्पना गरिएको छ, त्यसैले यहाँ अतिशयोक्ति अलङ्कार हुन्छ ।   
**पर्यायोक्ति अलङ्कार**   
	**'पर्यायेण- प्रकारान्तरेण उक्तिः- कथनम्, पर्यायोक्तिः'** अर्थात् कुनै वाक्यार्थलाई सोझै नभनेर घुमाउरो पाराले प्रस्तुत गरियो भने पर्यायोक्ति अलङ्कार हुन्छ । कुनै अभीष्ट कुराको घुमाउरो अभिव्यक्ति नै पर्यायोक्ति हो ।   
		पर्यायोक्तं यदा भङ्ग्या गम्यमेवाभिधीयते । (;साहित्यदर्पणः, १०/६०)  
**उदाहरण**\-  
		चुँडियो एक झड्कामै दिलको स्वर्णशृङ्खला ।   
		नष्ट भो परमोत्कृष्ट परमेश्वरको कला ॥ (अश्वत्थामा, ६/४)  
	यस कवितामा युद्धबाट मानव जातिको विनाश भएको कुरालाई घुमाउरो पाराले परमेश्वरको उत्कृष्ट कला (मानव) नासियो भनी वर्णन गरिएकाले पर्यायोक्ति अलङ्कार छ ।  
**व्यतिरेक अलङ्कार**   
		'वि- विशेषेण अतिरेकः- तिरस्कारः= व्यतिरेकः' अर्थात् उपमानभन्दा उपमेयमा गुणाधिक्य वा उपमानको गुणमा न्यूनता देखाएर उपमानको तिरस्कारभाव झल्किएमा व्यतिरेक अलङ्कार हुन्छ ।   
			आधिक्यमुपमेयस्योपमानान्न्यूनताऽथवा ।   
			व्यतिरेकः---------------------------॥ (साहित्यदर्पणः, १०/५२)   
	उपमेयगत उत्कर्ष र उपमानगत अपकर्षको हेतुकथन २ दुवैका हेतुमध्ये उत्कर्ष हेतुकथन ३ अपकर्ष हेतुकथन ४ दुवैको कथन नगर्दा गरी प्रथमतः व्यतिरेकका चार प्रकार हुन्छन् । यी चार भेदका उपमान र उपमेय बीचको साम्य इवादिद्वारा वाच्य हुँदा ४ अर्थप्रतिपादित हुँदा ४ र आक्षिप्त हुँदा ४ गरी १२ भेद हुन्छन् । यिनै बाह्र भेदका श्लिष्ट र अश्लिष्ट गरी व्यतिरेकका २४ भेद हुन्छन् ।   
			हेत्वोरुक्तावनुक्तीनां त्रये साम्ये निवेदिते ।  
			शब्दार्थाभ्यामथाक्षिप्ते श्लिष्टे तद्वत् त्रिरष्ट तत् ॥ (काव्यप्रकाशः,१०/१२०)  
**उदाहरण-**  
			नीला पर्वतका छाया सुनौला हिमका चुली ।   
			देवदूत पनि हेर्थे स्वर्गको सुषमा भुली ॥(अश्वत्थामा, १/२)  
	यस कवितामा 'देवदूतहरू पनि स्वर्गीय सौन्दर्य भुलेर हिमालयको सौन्दर्य हेर्दथे' भन्ने वाक्यार्थबाट स्वर्गको भन्दा हिमालयको सौन्दर्य उत्कृष्ट रहेको बुझिन्छ । कुनै पनि मर्त्यलोकका ठाउँको उपमानका रूपमा प्रयोग गरिने स्वर्ग यहाँ हिमालय रूप उपमेयको उपमान हो । अतः उपमान स्वर्गको भन्दा हिमालयको सौन्दर्याधिक्य वर्णन गरिएकाले यहाँ व्यतिरेक अलङ्कार सुशोभित छ ।   
**परिकर अलङ्कार**   
	'**परिकरोति- प्रकृतार्थमुपकरोतीति परिकरः'** अर्थात् प्रकृतार्थलाई उपकार गर्ने परिकर हुन्छ । जुन वाक्यार्थमा शब्दका विशेषणहरू वर्णित वस्तुका लागि उपकारक हुन्छन् त्यहाँ परिकर अलङ्कार हुन्छ ।   
			उक्तैर्विशेषणैः साभिप्रायैः परिकरो मतः । (साहित्यदर्पणः,१०/५७)  
	कतिपय पौरस्त्य अलङ्कारशास्त्रीहरू यसको आवश्यकतालाई अस्वीकार गर्दछन् किनकि वाक्यार्थका लागि सबै विशेषणहरू साभिप्राय नै हुन्छन् तथापि कतिपय स्थानमा विशेषणले उल्लेख्य रूपमा आलङ्कारिकता धारण गर्ने देखिएकाले यसलाई अलङ्कारको सूचिमा राख्नु नै उपयुक्त देखिन्छ ।   
उदाहरण-  
			बच्चा च्यापेर काखीमा अबला मुक्तकेशिनी ।   
			दगुर्दै छन् गुहार्दै छन् बचाओ लौन लौन नि ॥ (अश्वत्थामा, ५/१)  
	यस कवितामा युद्धले विक्षिप्त आमाको वर्णन छ । अबला, मुक्तकेशिनीजस्ता विशेषणले युद्धबाट सिर्जित पीडालाई व्यक्त गर्दै आमा र बच्चाको उपकार अत्यावश्यक छ भन्ने भाव सिर्जना भएकाले यहाँ परिकर अलङ्कार छ ।   
**निदर्शना अलङ्कार**   
	**'नि- निश्चित्य, दर्शनम्- सादृश्यप्रकटनम्= निदर्शना'** अर्थात् निश्चय गरी सादृश्य कल्पना गर्नु निदर्शना हो । दुई वाक्यार्थ बीच सम्बन्ध स्थापित नभइरहेको अवस्थामा सादृश्यको परिकल्पनाद्वारा सम्बन्ध स्थापित गर्दा निदर्शना हुन्छ ।   
 			म भन्दिन तिमीलाई यो पिर हरिद्यौ भनी ।  
			आकाशबाट सम्पूर्ण त्यो नीर हरिद्यौ भनी ॥ (अश्वत्थामा, ७/५)  
	यहाँ मानसिक पिर हरण गर्ने कुरा र आकाशको नीर हटाउने कुरामा सम्बन्ध स्थापित हुनसकेको छैन । अतः दुई वाक्यार्थ बीच सादृश्य कल्पना गरेर सम्बन्ध स्थापित गर्न सकिन्छ । जस्तै- मेरो मनमा रहेको अथाह पीर हरण गर्नु भनेको आकाशबाट सम्पूर्ण नीलोपन हरण गर्नु जत्तिकै असम्भव छ भनी सादृश्य कल्पना गरेर दुई वाक्यार्थ बीच सम्बन्ध स्थापित गर्न सकिने देखिन्छ । त्यसैले यो कविता निदर्शना अलङ्कारको राम्रो उदाहरण बनेको छ ।   
**उल्लेख अलङ्कार**   
	**'एकस्य अनेकधा उल्लेखनात्- वर्णनात्= उल्लेखः'** एकको अनेक प्रकारले वर्णन गर्नु नै उल्लेख हो । कतै ज्ञाता र कतै विषयका भेदले एउटै व्यक्ति वा वस्तुलाई अनेक प्रकारले वर्णन गरिएमा उल्लेख अलङ्कार हुन्छ । यो आरोपमूलक अभेद प्रधान वर्गमा पर्दछ ।   
		क्वचिद् भेदाद् ग्रहितृणां विषयाणां तथा क्वचित् ।   
		एकस्यानेकधोल्लेखो यः स उल्लेख उच्यते ॥ (साहित्यदर्पणः, १०/३७)  
उदाहरण-  
		जम्का भेट भए काहीं क्वै भन्लान् मृत्यु हो भनी ।   
		म भन्छु प्रियको निम्ति पगली प्रीत हो भनी ॥ (अश्वत्थामा, ६/२)  
	यहाँ एउटै व्यक्तिलाई कसैले मृत्यु र कसैले प्रितका रूपमा उल्लेख गरेकाले उल्लेख अलङ्कार रहेको छ ।   
व्याजस्तुति अलङ्कार   
	'व्याजेन- स्तुतिः=व्याजस्तुतिः' अर्थात् छलपूर्वक गरिएको वर्णन नै व्याजस्तुति हो । प्रस्तुत पदार्थ स्तुति वा निन्दा भएर अप्रस्तुत पदार्थ चाहिँ त्यस विपरीत निन्दा वा स्तुति व्यञ्जित भए व्याजस्तुति अलङ्कार हुन्छ ।   
		निन्दास्तुतिभ्यां वाच्याभ्यां गम्यते स्तुतिनिन्दयोः । (साहित्यदर्पणः, १०/६०)  
उदाहरण-  
		धर्मात्मा कुन हो ? पापी कुन हो ? सब एक हो ।   
		उद्धार गर्दछ्यौ गङ्गे \! तिम्रो कस्तो विवेक हो ॥   
	यस कवितामा धार्मिक र पापी नचिनी सबैलाई उद्धार गर्ने तिम्रो कस्तो विवेक हो भनी गङ्गाजीको विवेकहीनता प्रस्तुत गरेर निन्दा अर्थ व्यक्त भएको छ तर यसबाट कसैलाई काखापाखा नगरी उदार भएर सबैको हित चिताउने गङ्गाको उदारता रूप प्रशंसा व्यक्त भएको छ । अतः निन्दाबाट स्तुतिको प्रतीति भएकाले व्याजस्तुति अलङ्कार रहेको छ ।   
आक्षेप अलङ्कार   
	'आक्षेपः- प्रतिषेधः' अर्थात् विशेष अर्थको अभिव्यक्तिका लागि कुनै वर्णित पदार्थलाई बीचमै प्रतिषेध गर्दा आक्षेप अलङ्कार हुन्छ । कुनै वाक्यार्थको वर्णन गरिरहेकै अवस्थामा विशेष अर्थको प्रतिपादनका लागि बीचमै निषेध गरेको अवस्थामा आक्षेप अलङ्कार हुन्छ । यसलाई रुय्यक आदि विद्वान्‌हरू निषेधाभासका रूपमा स्वीकार गर्दछन् ।   
		आक्षेपः स्वयमुक्तस्य प्रतिषेधो विचारणात् ।  
		निषेधाभासमाक्षेपं बुधाः केचन मन्यते ॥ (कुवलयानन्दः, ७३-७४)  
उदाहरण-  
		तिम्रा विरहमा काटून् कसरी तिनले दिन ।   
		पाषाणहृदयीलाई भनेरै हुन्छ के पुनः ॥   
	यहोँ नायिका समक्ष नायकको सूचना लिएर आएकी दूतीले नायकको अवस्था बारे जानकारी दिएको कुरा वर्णित छ । नायिकाका विरहमा नायकको दयनीय अवस्था रहेको कुरा वर्णन गर्दागर्दै नायिकालाई अझ बढी उत्कण्ठित बनाउन यस्ता दुःखद कुरा ढुङ्गाको मन भएकी तिमीलाई भनेर के हुन्छ भनी बीचमै निषेध गरिएको छ । यसबाट नायकको अवस्थासम्बन्धी धेरै कुराहरूको परिस्फुर्ति हुनाले नायिकामा नायकप्रतिको अनुराग अझ बढी गहिरिने निश्चित छ । अतः यहाँ निषेध चामत्कारिक भएकाले आक्षेप अलङ्कार रहेको छ ।  
**अप्रस्तुतप्रशंसा अलङ्कार**   
	**'अप्रस्तुतस्य- अप्रासङ्गिकस्य (उपमानस्य) प्रशंसा- वर्णनमेव अप्रस्तुतप्रशंसा'** अर्थात् अप्रस्तुत वाक्यार्थको वर्णनबाट प्रस्तुत वाक्यार्थको परिस्फुर्ति हुँदा अप्रस्तुतप्रशंसा अलङ्कार हुन्छ।   
		क्वचिद्विशेषः सामान्यात्सामान्यं वा विशेषतः ।   
		कार्यान्निमित्तं कार्यं च हेतोरथ समात्समम् ॥   
		अप्रस्तुतात्प्रस्तुतं चेद् गम्यते पञ्चधा ततः । (साहित्यदर्पणः, १०/५९)  
	यसका निम्नानुसार ५ प्रकार हुन्छन् ।   
		१ अप्रस्तुत सामान्यबाट प्रस्तुत विशेषको परिस्फुर्ति   
		२ अप्रस्तुत विशेषबाट प्रस्तुत सामान्यको परिस्फुर्ति   
		३ अप्रस्तुत कार्यबाट प्रस्तुत कारणको परिस्फुर्ति   
		४ अप्रस्तुत कारणबाट प्रस्तुत कार्यको प्रतीति   
		५ तुल्य वस्तु रूप प्रस्तुतबाट समान वस्तु रूप अप्रस्तुतको प्रतीति   
उदाहरण-  
		हे मेरा प्रिय धीर नीरद \! कुनै सौभाग्यले आज यो   
		तिम्रो शब्द सुनें अचानक अहो \! छाती रसिलो भयो ।   
		धेरैसम्म निरुद्ध चञ्चुपुटको ढोका खुल्यो सुस्तरी   
		थाल्यो घन्कन घन्न घन्न मुटुमा आनन्दको बाँसुरी ॥ (लालित्य)  
	प्रस्तुत कवितामा वर्षाको पानी मात्र पिउने चातक(काकाकुल) पक्षीले आकाशमा बादल गर्जेको सुनेर खुसी प्रकट गरेको प्रसङ्ग छ । यसबाट कोही व्यक्ति कसैको प्रतीक्षामा बसेको धेरै समयपछि प्रतीक्षित व्यक्तिको आवाज सुन्दा उसमा देखिएको उत्कण्ठा अभिव्यक्त छ । यसरी असम्बन्धितले थाहा नपाऊन् भन्ने हेतुले नायक र नायिका विषयक प्रस्तुत कुराको परिस्फुर्ति हुने गरी मिल्दोजुल्दो अप्रस्तुत मेघ र चातक पक्षीको वर्णन गरिएको छ । अतः यस कवितामा अप्रस्तुतप्रशंसा अलङ्कार विलसित छ ।   
स्मरण अलङ्कार   
	कुनै मिल्दोजुल्दो वस्तुको दर्शनले त्यस्तै किसिमको पहिले देखेको वा भोगेको वस्तु वा कार्यको सम्झना भएको वर्णन गर्दा स्मरण अलङ्कार हुन्छ ।   
		सदृशानुभवाद्वस्तुस्मृतिः स्मरणमुच्यते । (साहित्यदर्पणः, १०/२७)   
उदाहरण-  
		साना ऐंसेलुका दाना टिपदा ती टपाटप ।   
		ग्रामीण नारी सम्झन्छन् कानका सुनका टप ॥ (ऋतुविचार)  
	यस कवितामा ग्रामीण नारीहरू वनमा पाकेका ऐंसेलुका दाना टिप्दा रूप सादृश्यका कारण आफूले पहिले लगाएका कानका गहना सम्झन्छन् भनी ऐंसेलुका दाना देखेर टपको सम्झना भएको वर्णन रहेकाले स्मरण अलङ्कार छ । 

**विरोधमूलक अलङ्कार**  
	आकारप्रकार फरक भए पनि मूल तत्त्वका रूपमा विरोध भाव रहने अलङ्कारहरू यस वर्गअन्तर्गत पर्दछन् । आचार्य रुय्यकको वर्गीकरणअनुसार यस वर्गमा विरोधाभास, विभावना, विशेषोक्ति, विषादना, असङ्गति, सम, विषम, विचित्र, अधिक, अन्योन्य, विशेष र व्याघातजस्ता अलङ्कार पर्दछन् ।  
**विरोधाभास अलङ्कार**    
	**'विरोधस्य- विरुद्धपदार्थस्य, आभासः- भानम् \= विरोधाभासः'** अर्थात् कुनै वाक्यार्थमा वर्णित वस्तुहरूका बीच नमिलेको झल्को मिल्दा विरोधाभास अलङ्कार हुन्छ । यस्तो विरोध केवल काव्य पढ्ने वा सुन्ने बित्तिकै झल्कोका रूपमा रहेको हुन्छ । अर्थबोधपछि त्यसको परिहार वा समाप्ति हुन्छ । त्यसैले यसलाई विरोधाभास भनिएको हो । 	  
		आभासत्वे विरोधस्य विरोधाभास इष्यते । (कुवलयानन्द, श्लो. ७६)  
आचार्य विश्वनाथले यसका १० प्रकार उल्लेख गरेका छन्-  
	१. जातिको जातिसँग विरोध २.जातिको गुणसँग विरोध ३.जातिको क्रियासँग विरोध  
	४. जातिको द्रव्यसँग विरोध ५. गुणको गुणसँग विरोध ६. गुणको क्रियासँग विरोध   
	७. गुणको द्रव्यसँग विरोध ८. क्रियाको क्रियासँग विरोध ९. क्रियाको द्रव्यसँग विरोध  
	१०. द्रव्यको द्रव्यसँग विरोध ।  
		जातिश्चतुर्भिर्जात्याद्यैर्गुणो गुणादिभिस्त्रिभिः ।   
		क्रिया क्रियाद्रव्याभ्यां यद् द्रव्यं द्रव्येण वा मिथः ॥   
		विरुद्धमेव भासेत विरोधोऽसौ दशाकृतिः । (साहित्यदर्पणः,१०/६७-६८)   
उदाहरण-  
		नहारी युद्ध हारेको यद्वा अमरसिंह नै ।   
		चिरविश्रान्तिका लागि आयो गोसाइँ कुण्डमै ॥ (अश्वत्थामा, १/६)  
	यहाँ नहारी युद्ध हार्नु एकआपसमा विरुद्ध क्रिया हुन् । यस कवितामा अमरसिंहले युद्ध हारे पनि नहारेको वर्णन छ । अङ्ग्रेजसँग युद्ध हुनुभन्दा पहिले नेपाली वीर अमरसिंहले विना तयारी युद्धमा जानु नहुने तर्क राखेका थिए तर अन्य भारदार र राजाको युद्ध गर्नैपर्ने मत रहेकाले बाध्यतावश उनी सेनापति भई रणभूमिमा उत्रेका थिए; जुन युद्धमा नेपालले पराजय भोग्नुपरेको थियो । युद्ध लडिरहेको समयमा सन्धि गर्ने पक्षमा अमरसिंह थिएनन् । लड्‌दालड्‍दै सन्धिले युद्ध सकिएको घोषणा भए पनि उनी हारेको स्वीकार्न सकिरहेका थिएनन् । आफ्नो असहमतिका बीच युद्ध भएको र आफू सन्धिका पक्षमा नभएकाले युद्धको हारमा आफ्नो असहमति प्रकट गर्दै विश्रामका लागि गोसाइँ कुण्डतिर गएका थिए भन्ने ऐतिहासिक तथ्यको बोध भएपछि सुन्दा वा पढ्दा बखत आभास भएको विरोध परिहार हुन्छ । त्यसैले यहाँ विरोधाभास अलङ्कार छ ।   
**असङ्गति अलङ्कार**   
	'न सङ्गतिः \- (कार्यकारणयोः) समन्वयः इति असङ्गतिः' अर्थात् वाक्यर्थका कार्य र कारणको स्थानगत सङ्गति नमिलेको वर्णन गर्दा असङ्गति अलङ्कार हुन्छ । एकै ठाउँमा रहनुपर्ने कार्य र कारण भिन्न भिन्न स्थानमा वर्णन गरिए असङ्गति हुन्छ।   
		कार्यकारणयोर्भिन्नदेशतायामसङ्गतिः। (साहित्यदर्पणः, १०/६९)	  
**उदाहरण-**  
		मार्‍यौ बालककी आमा आग्नेय अस्त्रले चिरी ।   
		हेर धर्ती यहाँनेर फाटेकी छन् चिरा परी ॥ (अश्वत्थामा, ५/३)  
	यस कवितामा पहिलो वाक्यार्थ बालककी आमालाई आग्नेय अस्त्रले चिरेको रहेको छ। कार्य स्वरूप दोस्रो वाक्यार्थ धर्ती चिरा परेको वर्णन छ । आमालाई अस्त्र हान्दा भिन्न ठाउँ धर्तीमा चिरा परेको कार्यको वर्णन गरिएकाले यहाँ असङ्गति अलङ्कार छ ।   
**असङ्गति र अतिशयोक्तिको पञ्चम भेद**   
	दुवै कार्यकारणमा आधारित अलङ्कार भए पनि यिनमा धेरै अन्तर रहेको छ । असङ्गतिमा कार्य र कारणको भिन्न स्थानगत स्थितिको वर्णन हुन्छ तर अतिशयोक्तिको पौर्वापर्यविपर्यय नामक पञ्चम भेदमा कार्य र कारणको समयगत भेद हुन्छ । असङ्गतिमा कार्य र कारणको स्थानगत व्यतिक्रमको प्रौढोक्तिमा चमत्कार हुन्छ भने पौर्वापर्यविपर्यय अतिशयोक्तिमा समयगत व्यतिक्रमको प्रौढोक्तिमा आलङ्कारिक सौन्दर्य रहन्छ ।   
**विभावना अलङ्कार**    
	**'विभाव्यते- प्रकटीक्रियते कारणं विना कार्यम् अनया इति विभावना'** अर्थात् जहाँ कारण विना कार्यको प्रकटीकरण हुन्छ; त्यो विभावना हो । सामान्यतया कार्यका लागि कारण आवश्यक हुन्छ तर वाच्य रूपले कुनै कारण उल्लेख नगरी कार्योत्पत्ति भएको वर्णन गरिए विभावना अलङ्कार हुन्छ । यसमा कारण गम्य रहेको हुन्छ ।   
		विभावना विना हेतुं कार्योत्पत्तिर्यदुच्यते । (साहित्यदर्पणः,१०/६६)  
उदाहरण-  
		मेघ छैन किन वज्रपात भो   
			धूम छैन किन अश्रुपात भो ।   
		घाम छैन किन तीव्र ताप भो   
			हा \! मबाट कुन उग्र ताप भो ॥ (दोभान)  
	प्रस्तुत कवितामा कसैमाथि परेको तीव्र तापको वर्णन रहेको छ । असह्य पीडा हुँदा वज्रपात भयो भन्ने चलन समाजमा छ तर वज्रपातको कारण मेघ हो । अश्रुपात भएको वर्णन छ तर अश्रुपातको वास्तविक कारण धुवाँ हो ।  तापको वर्णन छ तर तापको वास्तविक कारण घाम हो । यी सबै वाक्यार्थको कारण 'उग्र पाप' रहेको छ तर त्यो वाच्य नभएर गम्य छ । अतः कारण मेघ, धुवाँ, घामजस्ता कारण विना कार्योत्पत्ति वर्णन गरिएकाले यहाँ विभावना अलङ्कार छ ।   
**विशेषोक्ति अलङ्कार**   
	**'विशेषस्य- नवीनप्रकारस्य, उक्तिरभिधानम्= विशेषोक्तिः'** अर्थात् सामान्य कार्यकारणको नियमभन्दा भिन्न कथन गरिएका विशेषोक्ति हुन्छ । कार्यका सम्पादक कारणहरूको स्पष्ट वर्णन गरिए पनि वाच्य रूपले कार्यको उल्लेख नगरिए विशेषोक्ति अलङ्कार हुन्छ ।   
		विशेषोक्तिरनुत्पत्तिः कार्यस्य सति कारणे । (चन्द्रालोक, ५/७८)  
**उदाहरण**\-  
		धनले मनमा मद छैन रति   
			मन निश्चल झन् तरुनो छ अति ।   
		न घमण्ड छ जान्दछ शास्त्र जति   
			उसको महिमा कति हुन्छ कति ॥ (दोभान)  
	धनले मदमत्त बनाउने यौवनले मन चञ्चल बनाउने शास्त्र जानेपछि घमण्ड हुनेजस्ता स्वभाविक लोकप्रसिद्ध कारण हुन् तर यहाँ धन यौवन शास्त्रज्ञानजस्ता कारणहरूको उल्लेख गरेर पनि मद चञ्चलता र घमण्डजस्ता कारणको उल्लेख नगरेकाले यहाँ विशेषोक्ति अलङ्कार छ ।   
**विभावना र विशेषोक्ति अलङ्कारमा भेद**   
 	यी दुवै कार्य र कारण सम्बद्ध विरोधमूलक अलङ्कार हुन् तथापि यिनमा भिन्नता पाइन्छ ।  यी दुवै विपरीत धर्मवाला अलङ्कार हुन् । विभावना कारण विना नै कार्योत्पत्ति वर्णन गरिने अलङ्कार हो भने यसका विपरीत विशेषोक्ति कारण भएर पनि कार्योत्पत्ति वर्णन नगर्दा हुने अलङ्कार हो । विभावनाको आलङ्कारि चमत्कार कार्योत्पत्तिमा हुन्छ भने विशेषोक्ति अलङ्कारको चमत्कृति कार्यको अनुत्पत्ति पक्षमा रहन्छ ।   
**विषादन अलङ्कार**   
	कार्यसम्पादन गर्ने कर्ताको इच्छाविरुद्ध फलप्राप्ति वर्णन गर्दा विषादन अलङ्कार हुन्छ। यसको परिकल्पना आचार्य जयदेवले गरेकाले यो नवीन अलङ्कार हो ।   
		अभीष्टार्थविरुद्धलाभो विषादनम् । (रसगङ्गाधर, पृ. ७१६)  
उदाहरण-  
		मैले जो बाण बर्साएँ सर्वनाश गरूँ भनी ।   
		ती सारा उम्रिएझैं छन् शरीरै भरि रौं बनी ॥ (अश्वत्थामा, ३/१)  
	यहाँ म पात्रले युद्धभूमिमा सर्वनाश गर्छु भन्ने इच्छाले छोडेका बाण इच्छा पूरा नभई त्यसका विपरीत आफ्नै शरीरमा रौं बनी उम्रिएको वर्णन गरिएको छ । अतः इच्छाविपरीत कार्योत्पत्ति भएको देखाइएकाले यहाँ विषादन अलङ्कार छ ।  
**विषम अलङ्कार**   
	विषम भनेको बेमेल हो । दुई भिन्न पदार्थका बीच वेमेल वर्णन गर्दा विषम अलङ्कार हुन्छ ।   
		विषमं वर्ण्यते यत्र घटनाऽननुरूपयोः । (कुवलयानन्दः, ८८)  
	आचार्य विश्वनाथले यसका ५ भेद गरेका छन् ।   
		१. कारण र कार्य विपरीत हुनु २. कारणको गुण र कार्यको गुणको विरुद्धता  
		३. आरब्ध कार्यको विफलता  ४. अनिष्ट फलोत्पत्ति ५. विपरीत पदार्थहरूको 			   एकत्र संयोजन ।  
		गुणौ क्रिये वा चेत्स्यातां विरुद्धं हेतुकार्ययोः ।   
		यद्वारब्धस्य वैफल्यमनर्थस्य च सम्भवः ॥  
		विरूपयोः सङ्‍घटना या च तद्विषमं मतम् । (साहित्यदर्पणः, १०/७०)  
**उदाहरण**\-  
		  
अधिक अलङ्कार (रुद्रट)  
	अधिकको सामान्य अर्थ धेरै हो । सामान्यतया आधेय(वस्तु)भन्दा आधार(पात्र) ठुलो हुन्छ तर अलङ्कारका सन्दर्भमा आधारभन्दा आधेय वा आधेयभन्दा आधारको अधिकता वर्णन गर्दा अधिक अलङ्कार हुन्छ ।   
		आश्रयाश्रयिणोरेकस्याधिक्येऽधिकमुच्यते । (साहित्यदर्पणः, १०/७२)  
उदाहरण-  
		पृथ्वीको दिव्य सौन्दर्य नअटाएर पट्ट भै  ।  
		फुटी बाहिर निस्क्यो कि पुष्पका रूपमा सबै ॥ (ऋतुविचार)  
	यहाँ दिव्य सौन्दर्य रूप आधेय पृथ्वी रूप आधारमा नअटाएर पट्ट फुटी बाहिर निस्केको हो कि \! भन्ने वर्णन छ । हुन त सम्पूर्ण कवितामा अधिक र उत्प्रेक्षाको संसृष्टि छ तर पनि पहिलो अंशमा अधिक अलङ्कार विलसित रहेको देखिन्छ ।   
**व्याघात अलङ्कार (रुद्रट)**  
	'व्याहन्यते अन्याभिमतकार्यकारणभावोऽनेन इति व्याघातः' अर्थात् एकप्रकारको कार्यकारण भावलाई प्रहार गरी विपरीत अर्थप्रतिपादन गरिए व्याघात हुन्छ । एक व्यक्तिद्वारा सम्पादित कार्यलाई प्रहार गरी वा उल्ट्याई विपरीत अवस्थामा पुर्‍याएको वर्णन गर्दा व्याघात अलङ्कार हुन्छ । 	  
		व्याघात स तु केनापि वस्तु येन यथाकृतम् ।   
		तेनैव चेदुपायेन कुरुतेऽन्यस्तदन्यथा ॥ (साहित्यदर्पणः, १०/७४)  
उदाहरण-  
		जङ्गल्‌का ती दृश्यले रामजीको   
			कोमल् त्यो दिल् रोज राजी रहन्थ्यो ।   
		ऐले तिन्‌ले घाउमा चुक् चुहाए   
			मन्‌का त्यस्ता वीरलाई रुवाए ॥ (राघवालङ्कार)  
	यस पद्यमा वनवासका क्रममा सीतासँगको साहचर्य हुँदा जनस्थान आदि वनका दृश्यले रामजीको मन रमाइलो बनाउँथे तर सीताको वियोगपछि तिनै दृश्यले वियोगको घाउमा चुक् लगाएझैं रुवाए भन्ने वर्णन छ । यहाँ पहिले अनुकूल कार्य गर्ने  जङ्गलका दृश्य पछि प्रतिकूल कार्य गर्न सफल भएको वर्णनले व्याघात अलङ्कार पर्न गएको देखिन्छ । 

**शृङ्खला-बन्धमूलक अलङ्कार**  
	शृङ्खला वा क्रम मूल तत्त्वका रूपमा रहने अलङ्कारहरूलाई यस वर्गमा समेटिएको छ। यस वर्गमा कारणमाला, एकावली, मालादीपक र सार अलङ्कार पर्दछन् ।  
**कारणमाला अलङ्कार**     
	'कारणानां माला= कारणमाला' अर्थात् वाक्यार्थमा प्रयुक्त कारणहरूको माला रूप क्रमिक वर्णन नै कारणमाला हो । अघिल्ला पदार्थ पछिल्ला पदार्थका लागि कारण बन्दै जाँदा कारणमाला हुन्छ ।   
		परं परं प्रति यदा पूर्वपूर्वस्य हेतुता ।   
		तदा कारणमाला स्यात् ………..॥ (साहित्यदर्पणः, १०/७६)  
**उदाहरण**\-  
		लोभले हुन्छ है मोह मोहले स्मृति बिग्रने ।   
		स्मृति बिग्रे बुद्धिनाश नष्टबुद्धि छ मासिने ॥  
	यहाँ सम्पूर्ण विनाशको जड लोभ हो भन्ने पुष्टि गर्न लोभले मोह मोहले स्मृतिविकार स्मृतिविकारले बुद्धिनाश बुद्धिनाशले मृत्यु प्राप्त हुन्छ भनिएको छ। यसरी पहिलेपहिले आएका कुराहरू पछि आएका कुराका लागि कारण बनेकाले कारणको माला/शृङ्खला बनेको छ । त्यसैले यहाँ कारणमाला अलङ्कार रहेको छ ।   
**सार अलङ्कार**   
	सार भनेको उत्कृष्ट वा उत्कर्ष हो । अलङ्कारका सन्दर्भमा क्रमशः पूर्वपूर्वमा वर्णित पदार्थभन्दा उत्तरउत्तरमा उत्कृष्ट पदार्थ वर्णन गरिए सार अलङ्कार हुन्छ । क्रम हुने भएकाले यो शृङ्खलाबन्ध वर्गमा पर्दछ ।   
		उत्तरोत्तरमुत्कर्षः सार इत्यभिधीयते । (कुवलयानन्दः, श्लो. १०८)  
उदाहरण-  
		मुलुकमा भारतवर्ष सेव्य हो   
			तहाँ यही उत्तरखण्ड सेव्य हो ।   
		यही अयोध्यापुर सेव्य हो तहाँ   
			ककुत्थको यो कुल सेव्य हो यहाँ ॥ (राघवालङ्कार)   
	यहाँ ककुत्थ वंश अर्थात् रघुवंशको उत्कृष्टता सिद्ध गर्नका लागि भारतवर्षभन्दा उत्तरखण्ड उत्तरखण्डभन्दा अयोध्यापुर अयोध्यापुरभन्दा ककुत्थ वंश उत्कृष्ट रहेको वर्णन गरिएको छ । क्रमबद्ध उत्तरोत्तर उत्कृष्टता वर्णन भएकाले यस कवितामा सार अलङ्कार रहेको छ ।   
**एकावली अलङ्कार (रुद्रट)**   
	**'एकस्य- विशेष्यपदस्य (विशेषणत्वेन)आवली- पङ्क्तिः= एकावली'** कुनै वाक्यार्थको वर्णन गर्ने क्रममा विशेष्यका विशेषणभावले उत्तरोत्तर वस्तुको स्थापना गर्ने वा हटाउने गरिन्छ त्यस्तो क्रमबद्ध वर्णनमा एकावली अलङ्कार हुन्छ ।   
		स्थाप्यतेऽपोह्यते वापि यथापूर्वं परं परम् ।   
		विशेषणतया यत्र वस्तु सैकावली मता ॥ (काव्यप्रकाशः, १०/१३३)  
उदाहरण-  
		लेऊ राजा अघि-अघिजसो सामनेमा उठेर   
			उठ्ने शक्ति स्फुरित नभए हेरिदेऊ बसेर ।   
		बस्नलाई बरकत गए माथ ता उच्च पार   
			भैगो इन्द्री शिथिल छ भने नेत्र मात्रै उघार ॥ (यशस्वी शव)  
	राजा त्रिभुवनको निधनको दुःखद अवस्थालाई समेटेर रचित शोककाव्यको प्रस्तुत कवितामा आर्यघाटमा अन्तिम सलामीको अवस्थामा व्यक्त शब्दश्रद्धा रहेको छ । सधैं उठेर लिने गरेको सलामी आज पनि उठेर लेऊ उठ्न नसके बसेर लेऊ बस्न नसके शिर मात्र उठाऊ सबै इन्द्रिय शिथिल भए आँखा मात्र उघार भन्ने वर्णनमा विशेषण वाक्यलाई लिंदै छाड्‌दै गरेको वर्णन छ । त्यसैले यस कवितामा एकावली अलङ्कार रहेको छ ।   
**न्यायमूलक अलङ्कारहरू**  
	यसभित्र लोकन्याय तर्कन्याय र वाक्यन्याय उपभेदहरू रहेका छन् । लोकन्यायमा- यथासङ्‌ख्य, परिसङ्‌ख्या, अर्थापत्ति, समुच्चय, परिवृत्ति, विकल्प, समाधि र पर्याय; तर्कन्यायमा- काव्यलिङ्ग र अनुमान; वाक्यन्यायमा- प्रत्यनीक, प्रतीप, मीलित, सामान्य, तद्गुण, अतद्गुण र उत्तर पर्दछन् ।   
**यथासङ्‌ख्य अलङ्कार (भामह)**  
	यथासङ्‌ख्यको सामान्य अर्थ हुन्छ- सङ्‌ख्याअनुसार, अर्थात् अघिल्ला वाक्यमा वर्णन गरिएका वस्तुको अर्को वाक्यमा सोही सङ्‌ख्या र क्रमले वर्णन गरी सम्बन्ध स्थापित गराउँदा यथासङ्‌ख्य हुन्छ । काव्यमा वर्णित वाक्यार्थसँग सम्बद्ध वस्तुका विशेषता वा कार्यहरू क्रमैले पछिपछि वर्णन गरिएमा यथासङ्‌ख्य अलङ्कार हुन्छ ।   
		यथासङ्‌ख्य क्रमेणैव क्रमिकाणां समन्वयः । (कुवलयानन्दः, श्लो. १०९)  
**उदाहरण**\-  
		सिंहजस्तो पनि देख्छु वीरजस्तो पनि अहो ।   
		डरजस्तो पनि लाग्छ भरजस्तो पनि अहो ॥ (अश्वत्थामा, २/५)  
	यस कविताको पहिलो अंशमा सिंह र वीरको वर्णन छ भने दोस्रो कवितांशमा तिनैका कार्य रूप सिंहबाट डर र वीरबाट भर हुने कुराको वर्णन छ । त्यसैले यहाँ यथासङ्‌ख्य अलङ्कार रहेको देखिन्छ ।   
**परिसङ्‌ख्या अलङ्कार**   
	'परि- (इतर)वर्जनम्, सङ्‌ख्या- बुद्धि (ज्ञानम्, गणनम् वा) इति परिसङ्‌ख्या' अर्थात् छोडेर वर्णन गर्नु परिसङ्‌ख्या हो । कुनै एक पदार्थको स्थिति अनेक ठाउँमा सम्भव भए पनि त्यस्ता ठाउँलाई निषेध गरी एक ठाउँमा स्थापित गरेको अवस्थामा परिसङ्‌ख्या अलङ्कार हुन्छ।   
		**प्रश्नादप्रश्नतो वापि कथिताद्‌वस्तुनो भवेत् ।**  
		**तादृगन्यव्यपोहश्चेच्छाब्द आर्थोऽथवा तदा ॥ (साहित्यदर्पणः, १०/८१)**  
	'प्रश्नसहित वा प्रश्नरहित वर्णित पदार्थद्वारा समान किसिमको अन्य पदार्थलाई शब्दतः वा अर्थतः निषेध गरेको वर्णनमा परिसङ्‌ख्या हुन्छ ।'   
**उदाहरण-**  
		**वन फूल बनी हाँस्ने म ह्वैन वनदेवता ।**   
		**बालहत्या गरी हिड्ने ब्रह्मराक्षस हुँ म त ॥ (अश्वत्थामा, ३/६)**  
	यहाँ वक्ताद्वारा वनदेवतालाई निषेध गरी ब्रह्मराक्षसको स्थापना गरिएको छ । यो प्रश्न विना, निषेधलाई शब्दतः कथन गरिएको शाब्दी परिसङ्‌ख्या हो ।   
		**चिया कुन चरो होला कहाँ पाउनु होटल ।**   
		**अस्पताल पुगे मात्र देखिन्छ झोल बोतल ॥**  
	यहाँ झोल अस्पतालमा मात्र पाइन्छ भनी होटललाई निषेध गरिएको छ । यो निषेध अर्थबोधबाट बुझिने हुँदा यो आर्थी परिसङ्‌ख्या हो ।   
**अर्थापत्ति अलङ्कार**   
	**'अर्थस्य- अनुक्तार्थस्य आपत्तिः- सिद्धि इति अर्थापत्तिः'** अर्थात् एउटा पदार्थको उल्लेख गर्दा अन्य पदार्थको सिद्धि हुने अर्थापत्ति हुन्छ ।   
	यो मीमांसा दर्शनको अर्थापत्ति प्रमाणमा आधारित अलङ्कार हो । जस्तै 'पीनो देवदत्तो दिवा न भुङ्क्ते' यहाँ देवदत्त मोटो देखेर रात्रीभोजनको कल्पना गरिन्छ । त्यस्तै यस अलङ्कारमा पनि एक अर्थको अभिव्यक्तिले अर्को अर्थ स्वतः कल्पना गरिन्छ।   
	यस अलङ्कारको लक्षण गर्ने क्रममा विद्वान्‌हरूले दण्डापूपिका न्यायको आधार लिएको पाइन्छ । दण्डको अर्थ लौरो हो भने अपूप वा अपूपिका भनेको मालपुवा हो । एकजना पुरोहितले यजमानकहाँ पूजा लगाएर घर आएपछि घरका सबैले लिएर बचेको पूजाको प्रसाद (मालपुवा रोटी लड्‌डु आदि) श्रीमतीलाई राख्न दिए । श्रीमतीले लौराको अङ्‌कुसेमा राखिन् । पछि भोक लागेको समयमा श्रीमान्‌ले माग्दा 'मुसाले प्रसादको पोको झुन्ड्याएको लौरै खाएछ' भनिन् । यो लोरो खाएको कुराबाट श्रीमान्‌ले लौरामा झुन्ड्याएको पोकाभित्र रहेका सबै मिष्टान्न (मालपुवा, रोटी, लड्‌डु आदि) सकिएछ भन्ने बुझे । यस्तै एक कुराको कथनबाट धेरै कुरा बुझिए अर्थापत्ति अलङ्कार हुन्छ ।   
		दण्डापूपिकयान्यार्थागमोऽर्थापत्तिरिष्यते । (साहित्यदर्पणः, १०/८३)  
उदाहरण-  
		कसैको लोकमा छैन एकैनास समुन्नति ।   
		अरुको के कुरा हेर सन्ध्यामा सूर्यको गति ॥ (नैतिक दृष्टान्त)  
	यस कवितांशमा सन्ध्याकालीन सूर्यको घट्दो अवस्थासम्बन्धी एक कथनबाट दुःख र सुख उन्नति र अवन्नतिजस्ता अवस्था सर्वशक्तिमान् होस् चाहे सामान्य सबैको जीवनमा आइरहन्छ भन्ने आशयको व्यापक कुराको ज्ञान हुने भएकाले अर्थापत्ति अलङ्कार रहेको छ ।   
**समुच्चय अलङ्कार**   
	'समुच्चयः- समाहार' अर्थात् एकसाथ जम्मा हुनु । वाक्यार्थको कार्यसम्पादन गर्ने एक कारण रहँदारहँदै धेरै कारणहरूको एकैसाथ वर्णन गरिन्छ भने समुच्चय हुन्छ । यस अलङ्कारलाई बुझाउन काव्यशास्त्रीहरूले 'खलेकपोतिकान्याय'को उल्लेख गरेका छन् । जसरी धानको खलामा विभिन्न उमेर समूहका परेवाहरू एकैसाथ जम्मा हुन्छन्, त्यसरी नै एउटा वर्णित पदार्थको सिद्धिका लागि धेरै पदार्थको अन्वय हुन्छ ।   
		वृद्धा युवानः शिशवः कपोताः खले यथाभी युगपत्पतन्ति ।   
		तथैव सर्वे युगपत्पदार्थाः परस्परेणाऽन्वयिनो भवन्ति ॥   
							(सा. द. चन्द्रकला टीका, पृ. १०१४)  
		समुच्चयोऽयमेकस्मिन् सति कार्यस्य साधके ।   
			खलेकपोतिकान्यायात्तत्करः स्यात्परोऽपि चेत् ॥ (साहित्यदर्पणः,१०/८४)	  
	यस अलङ्कारलाई कतिपय विद्वान्‌हरूले समाधि अलङ्कारमा अन्तर्भाव गराएका छन् तर विश्वनाथका विचारमा यी दुवैमा अन्तर छ । समुच्चयमा 'खलेकपोतिकान्याय'अनुसार अन्य साधक पदार्थहरू आउँछन् भने समाधिमा एक कार्यका लागि समग्र साधक भए पनि 'काकतालीयन्याय'अनुसार अन्य साधकको उपस्थिति हुन्छ ।   
	इह च खले कपोतवत्सर्वेषां कारणानां साहित्येनावतारः । समाध्यलङ्कारे त्वेककार्यं प्रति साधके समग्रेऽप्यन्यस्य काकतालीयन्यायेनापतनमिति भेदः (साहित्यदर्पणः, पूर्ववत् )।'  
**परिवृत्ति अलङ्कार**   
	'परिवृत्तिर्विनिमयः, कस्यचिद्‌वस्तुनो वस्त्वन्तरेण परिवर्तनं परिवृत्तिः' अर्थात् परिवृत्तिको सामान्य अर्थ साटासाट हो । कुनै वस्तुको सट्टा अर्को वस्तु स्थापित गर्नु नै परिवृत्ति हो । यस्तो साटासाट समान न्यून र अधिक गुण भएको वस्तुसँग हुन्छ ।   
		परिवृत्तिर्विनिमयः समन्यूनाधिकैर्भवेत् । (साहित्यदर्पणः, १०/८०)  
उदाहरण-  
		यो हाम्रो हनुमान् ढोका गरौंभन्दा प्रदक्षिणा ।   
		प्राणायाम नगर्नाले मिल्छ दुर्गन्ध दक्षिणा ॥   
	यस व्यङ्‌ग्यात्मक कवितामा प्रदक्षिणा रूप राम्रो काम दुर्गन्ध दक्षिणा रूप तुच्छ वस्तुसँग साटासाट भएकाले परिवृत्ति अलङ्कार छ ।   
**पर्याय अलङ्कार**   
	पर्यायको सामान्य अर्थ क्रम हुन्छ । कुनै एक वस्तुलाई क्रमैले अनेक वस्तुमा आश्रित भएको वर्णन गर्दा पर्याय अलङ्कार हुन्छ ।   
		पर्यायो यदि पर्यायेणैकस्यानेकसंश्रयः। (कुवलयानन्दः, श्लो. ११०)  
उदाहरण-  
		आँखामा तनमा झलक्क मनमा पार्‍यो ठुलो खुल्दुली   
		फेरि त्यो मुखमा क्रमैसँग बढी आयो सबै कर्ममा ।   
		पाजी लोभ प्रपञ्च गर्दछ जगत् विध्वंश गर्ने भयो   
		बेपत्ता गरिदिन्छ आज सहजै सत्ता उही लोभ हो ॥   
 	यस कवितामा मानिसको मानसिक विकार लोभको व्यापकता बारे चर्चा गरिएको छ। लोभ रूप मनोविकार क्रमैले आँखा मन मुख हुँदै सबै काममा समेत व्याप्त भएको वर्णन गरिएकाले यहाँ पर्याय अलङ्कार रहेको छ ।  
समाधि अलङ्कार   
	'सम्- सम्यक्, आधिः- आधानम् सम्पादनम् वा समाधिः' कुनै कार्यको सम्पादन गर्न एक कारण प्रयासरत रहेको अवस्थामा 'काग पनि आउनु, फल पनि झर्नु' **(काकतालीयन्याय, काकागमनमिव ताडपतनमिव)** काकताली लोकोक्तिअनुसार आकस्मिक रूपले अन्य कारणद्वारा सुगमता सिर्जना भएमा समाधि अलङ्कार हुन्छ ।   
		एकस्मिन् कारणे कार्यसाधनेऽन्यत् परापतेत् ।   
		काकतालीयनयतः स समाधिरुदीर्यते ॥ (प्रतापरुद्रीयः, पृ.३३१)  
उदाहरण-  
		त्रेतामा अति शुद्ध बुद्ध रहने सम्पूर्ण रैतीहरू   
			चारोटै पुरुषार्थ सिद्ध गरने गद्योग गर्दै थिए ।   
		त्यस्तैमा करुणावतार हरिको इक्ष्वाकुका वंशमा   
			प्रादुर्भाव भयो प्रयास नगरी ती सिद्धसाध्यै भए ॥ (आदर्शराघव)  
	आदर्शराघवको यस कवितांशमा त्रेता युगमा पवित्र मन भएका सज्जन प्रजाहरू पुरुषार्थ चतुष्टय (धर्म अर्थ काम मोक्ष) को प्राप्तिका लागि यज्ञयागादि विभिन्न कार्य गर्दै प्रयास गरिरहेकै अवस्थामा सूर्यवंशमा भगवान् रामको जन्म भएर उहाँको दर्शन मात्रले अन्य प्रयास विनै इप्सित कार्य सिद्ध भयो भन्ने वर्णन गरिएको छ । यहाँ अयोध्याका प्रजाले चाहेको पुरुषार्थसिद्धि काकतालीय रूपमा दैवमार्फत् सिद्ध भएको देखाइएकाले यहाँ समाधि अलङ्कार रहेको छ ।   
विकल्प अलङ्कार  
	  
**प्रत्यनीक अलङ्कार**  
	'अनीकस्य- सैन्यस्य, प्रति- प्रतिनिधि इति प्रत्यनीकः, अत्र अनीकस्यार्थो लक्षणया शत्रुरिति बोध्यम्' अर्थात् शत्रुको प्रतिनिधि । अलङ्कारका सन्दर्भमा आफूभन्दा बलशाली शत्रुलाई जित्न नसकेर उसका प्रतिनिधि वा आफन्तलाई प्रहार गरी बदला लिएको वर्णनमा प्रत्यनीक अलङ्कार हुन्छ ।   
		प्रत्यनीकं बलवतः शत्रो पक्षे पराक्रमः । (कुवलयानन्दः, श्लो. ११९)  
उदाहरण-  
		जितेर षड्‌वर्ग खटाइ बक्सियो   
			मद प्रमाथी दमलाई साथमा ।  
		दगा धरेर प्रभुका गजेन्द्रको   
			चढ्यो मद क्रुद्ध भएर माथमा ॥ (आदर्शराघव)	  
	यस पद्यमा जितेन्द्रिय प्रभु रामचन्द्रमाथि विजय पाउन नसकेको मद (घमण्ड)ले उहाँ सबार रहेको हात्तीमा प्रहार गरी विजय पायो, अर्थात् हात्ती रिसायो भन्ने वर्णन छ । अतः यहाँ मदले रामचन्द्रको सम्बन्धी हात्तीमा प्रहार गरी बदला लिएको वर्णनले प्रत्यनीक अलङ्कार रहेको छ ।   
प्रतीप अलङ्कार  
	प्रतीपको सामान्य अर्थ हुन्छ विपरीत वा उल्टो । सामान्यतया अलङ्कारमा उपमेयको सौन्दर्यवृद्धिका लागि उत्कृष्ट गुण भएको उपमानसँग तुलना गरिन्छ तर त्यस विपरीत उपमानको अपकर्ष वा निष्फलता ज्ञानबाट उपमेयको उत्कृष्टता सिद्ध गर्न उपमानलाई उपमेय बनाएर वर्णन गर्दा प्रतीप अलङ्कार हुन्छ ।   
		प्रसिद्धस्योमानस्योपमेयत्वप्रकल्पनम् ।   
		निष्फलत्वाभिधानं च प्रतीपमिति कथ्यते ॥ (साहित्यदर्पणः, १०/)  
उदाहरण-  
		गोरो यो मुखका समक्ष किन हो झुल्किरहेको शशी   
		डुल्छन् यी भ्रुकुटी समक्ष धनु ती कन्दर्प चैं व्यर्थ ली ।   
		नीलो त्यो अरविन्द फुल्दछ वृथा यी नेत्रका सामुमा   
		ब्रह्माको पनि सृष्टि तत्सम कतै देखिन्न यो लोकमा ॥   
	यहाँ प्रसिद्ध उपमेयका रूपमा रहेका नायिकाका मुख भ्रुकुटी र आँखालाई उपमान र प्रसिद्ध उपमानका रूपमा प्रयोग हुने शशी कामधनु र अरविन्दलाई उपमेय बनाई गरिएको विपरीत वर्णनबाट शशी आदिको अपकर्ष वा निष्फलता र नायिकाका मुहार आदिको उत्कृष्टता बोध भएकाले प्रतीप अलङ्कार रहेको छ ।   
**मीलित अलङ्कार**   
	मीलितको सामान्य अर्थ 'मिलेको' हो । अतिसादृश्यका कारण समान वस्तुहरूको भेद ज्ञान नहुने गरी वर्णन गरिए मीलित अलङ्कार हुन्छ । दुध र पानीजस्तै दुई वस्तुहरू छुट्याउन नसकिने गरी मिलेको वर्णन भएमा मीलित अलङ्कार हुन्छ ।   
		मीलितं यदि सादृश्याद् भेद एव न लक्ष्यते । (कुवलयानन्दः, श्लो.१४६)  
उदाहरण-  
		पर्दा कुण्डलको कान्ति स्वभाव रक्त त्यो मुख ।   
		चिनेनन् ती युवकले लालिमा रक्तरञ्जित ॥  
	यहाँ कामाशक्त युवतीको रातो मुख र कुण्डलको रातो कान्तिमा अत्यधिक सादृश्यका कारण छुट्याउन नसकेको वर्णित भएकाले मीलित अलङ्कार छ ।   
**सामान्य अलङ्कार**  
**तद्गुण अलङ्कार**  
	'तस्य गुण तद्‌गुणः' तद्‌गुणको सामान्य अर्थ अर्काको गुण भन्ने हुन्छ । कुनै वस्तुले अर्काको सङ्‌गतका कारण अर्काकै गुण धारण गरेमा तद्‌गुण अलङ्कार हुन्छ ।   
		स्वगुणत्यागपूर्वकं स्वसंनिहितवस्त्वन्तरसम्बन्धिगुणग्रहणं तद्‌गुणः ।   
										(रसगङ्गाधरः, पृ.)  
**उदाहरण-**  
		आज मानिस उन्मत्त रिसले तिल्मिलाउँछ   
		अँगेनाको अगुल्टाले आफ्नै घर जलाउँछ ।   
		सुरक्षित कुनै छैन छैन विश्वस्त क्वै पनि   
		छुन्छ मानिसलाई जो हुन्छ पागल त्यै पनि ॥ (अश्वत्थामा, ६/४)  
	युद्धग्रस्त अवस्थामा मानिस पागल बनेर आफ्नै घर जलाउँने कार्यमा संलग्न छन् । त्यस्ता मानिसलाई जसले छुन्छ त्यही पागल बन्छ भन्ने वर्णनले छुनु अर्थात् छोटो सङ्‌गतबाट पनि अर्काको गुण ग्रहण गरी मानिस पागल बन्ने कुराले यहाँ तद्‌गुण अलङ्कार रहेको देखिन्छ ।   
**अतद्‌गुण अलङ्कार**  
	तद्‌गुणको विपरीत अतद्‌गुण हुन्छ । विपरीत वस्तुको प्रगाढ संसर्ग वा सङ्‌गतले पनि प्रभाव नपारेको अर्थात् आफ्नो गुण त्याग गरी सङ्‌गत भएका वस्तुको गुणमा परिवर्तित नभएको वर्णनमा तद्‌गुण अलङ्कार हुन्छ ।   
		तद्रूपाननुहारश्चेदस्य तत्स्यादतद्‌गुणः। (काव्यप्रकाशः,१०/५६५)  
**उदाहरण-**  
		गडेर तीखो यश वैरी वर्गमा  
			बडो धमिलो मनमा निकै बस्यो ।  
				जगत्पते \! राघव \! अद्भुतै भयो   
					भएर झन् निर्मल फैलिँदै गयो  ॥ (आदर्शराघव)  
	प्रस्तुत कवितामा रामचन्द्रको यश शत्रुवर्गको धमिलो मनमा निकै समयसम्म बसे पनि धमिलोपन धारण गरेन अझ निर्मल स्वच्छ भई फैलियो भन्ने वाक्यार्थ वर्णनमा रामचन्द्रको यशले लामो समयसम्म सङ्‌गत गर्दा पनि शत्रुका मनको धमिलो ग्रहण नगरेको देखिन्छ । त्यसैले यहाँ अतद्‌गुण अलङ्कार छ ।   
**तद्‌गुण र अतद्‌गुण अलङ्कारमा अन्तर**  
	दुवै वाक्यन्यायमूलक अलङ्कार हुन् तथापि दुवै विपरीत प्रकृतिका छन् । काव्यमा वर्णित कुनै वस्तु वा पादार्थ कुनै वस्तु वा पदार्थको सामीप्य वा सङ्गतले आफ्नो गुण छोडी अन्य वस्तु पदार्थको गुण वा धर्म ग्रहण गर्दा तद्‌गुण अलङ्कार हुन्छ भने त्यसरी नै सामीप्य वा सङ्गत चाहिँ हुने तर गुण वा धर्म ग्रहण नगरेको वर्णन गर्दा अतद्‌गुण अलङ्कार हुन्छ । तद्‌गुणको विपरीत वा उल्टो अवस्था नै अतद्‌गुण हो   
	  
उत्तर अलङ्कार   
**काव्यलिङ्ग अलङ्कार**   
	**'काव्यम्- काव्याभिमतम्, लिङ्गम्- कारणमिति काव्यलिङ्गम्'**   
**शृङ्खलाबन्ध वर्गका अलङ्कार**

	  
		